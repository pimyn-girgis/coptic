ⲙ̅ⲡⲁⲣⲟⲓⲙⲓⲁ ⲛ̅ⲥⲟⲗⲟⲙⲱⲛ ⲡϣⲏⲣⲉ ⲛ̅ⲇⲁⲩⲉⲓⲇ ⲡⲉⲧⲁϥⲣ̅ⲣ̅ⲣⲟ ⳉⲙ̅ ⲡⲓⲏ̅ⲗ̅
ⲁⲙ̅ⲙⲉ ⲁⲧⲥⲟⲫⲓⲁ ⲙⲛ̅ ⲧⲥⲃⲟⲩ ⲁⲣⲛⲟⲓ̈ⲉ ⲛ̅ϩⲉⲛϣⲉϫⲉ ⲙ̅ⲙⲛ̅ⲧⲣⲙ̅ⲛ̅ϩⲏⲧ
ⲁϫⲓ ⲙ̅ⲡⲕⲧⲟ ⲛ̅ϩⲛ̅ϣⲉϫⲉ ⲙⲛ̅ ϩⲛ̅ⲃⲱⲗ ⲛ̅ⲁⲓⲛⲓⲅⲙⲁ ⲁⲣⲛⲟⲓ̈ⲉ ⲛ̅ⲟⲩⲇⲓⲕⲁⲓⲟⲥⲩⲛⲏ ⲙ̅ⲙⲓⲉ ⲁⲟⲩ ⲁⲥⲁⲩⲧⲛⲉ ⲛ̅ⲟⲩϩⲉⲡ
ϫⲁ ⲉⲓⲛⲁϯ ⲛ̅ⲟⲩⲙⲛ̅ⲧⲣⲙ̅ⲛ̅ϩⲏⲧ ⲛ̅ⲛ̅ⲃⲁⲗϩⲏⲧ ⲁⲟⲩ ⲟⲩⲁⲓⲥⲑⲏⲥⲓⲥ ⲙⲛ̅ ⲟⲩⲙⲉⲩⲉ ⲛ̅ⲟⲩϣⲏⲣⲉ ⳉⲏⲙ
​ⲡⲥⲟⲫⲟⲥ ⲅⲁⲣ ⲉⲧⲛⲁⲥⲱⲧⲙⲉ ⲁⲛⲉⲓ̈ ϥⲛⲁⲣ̅ϩⲟⲩⲟ ⲥⲟⲫⲟⲥ ​ⲡⲣⲙ̅ⲛ̅ϩⲏⲧ ⲇⲉ ⲛⲁⲧⳉⲡⲟ ⲛⲉϥ ⲛ̅ⲟⲩⲣ̅ϩⲙ̅ⲙⲉ
ϥⲛⲁⲣ̅ⲛⲟⲓ̈ⲉ ⲛ̅ⲟⲩⲡⲁⲣⲁⲃⲟⲗⲏ ⲙⲛ̅ ⲟⲩϣⲉϫⲉ ⲉϥϩⲏⲡ ⲛ̅ϣⲉϫⲉ ⲛ̅ⲛ̅ⲥⲟⲫⲟⲥ ⲙⲛ̅ ⲛⲟⲩⲁⲓⲛⲓⲅⲙⲁ
ⲧⲁⲣⲭⲏ ⲛ̅ⲧⲥⲟⲫⲓⲁ ⲧⲉ ⲧϩⲛⲱϩⲉ ⲙ̅ⲡⲛⲟⲩⲧⲉ ⲛⲁⲛⲟⲩ ⲧⲙⲛ̅ⲧⲣⲙ̅ⲛ̅ϩⲏⲧ ⲇⲉ ⲛ̅ⲟⲩⲁⲛ ⲛⲓⲙ ⲉⲧⲛⲁⲉⲉⲥ ⲧⲁⲣⲭⲏ ⲇⲉ ⲛ̅ⲧⲁⲓⲥⲑⲏⲥⲓⲥ ⲡⲉ ⲣ̅ⲙⲛ̅ⲧⲙⲁⲉⲓ ⲛⲟⲩⲛⲧⲉ ⲛ̅ⲁⲥⲉⲃⲏⲥ ⲇⲉ ⲁⲩⲛⲁⳉⲱⲥϥ ⲛ̅ⲧⲥⲟⲫⲓⲁ ⲙⲛ̅ ⲧⲥⲃⲟⲩ
ⲥⲱⲧⲙⲉ ⲡⲁϣⲏⲣⲉ ⲁⲧⲥⲃⲟⲩ ⲙ̅ⲡⲕ̅ⲉⲓⲱⲧ ⲁⲟⲩ ⲙⲛ̅ⲕⲟⲩ ⲛ̅ⲥⲱⲕ ⲛ̅ⲛⲁⲛⲥⲙ̅ⲙⲉ ⲛ̅ⲧⲕ̅ⲙⲱ
ⲕⲛⲁϫⲓ ⲅⲁⲣ ⲛ̅ⲟⲩⲕⲗⲁⲙ ⲛ̅ϩⲙⲁⲧ ⲁϫⲛ̅ ⲧⲕⲁⲡⲉ ⲁⲟⲩ ⲟⲩⲕⲗⲉⲗ ⲛ̅ⲛⲟⲩⲃ ⲁⲡⲕ̅ⲙⲉⲕϩ̅
ⲡⲁϣⲏⲣⲉ ⲙⲛ̅ⲧⲉ ϩⲉⲛⲣⲱⲙⲉ ⲛ̅ⲣⲉϥⲣ̅ⲛⲁⲃⲉ ⲣ̅ⲡⲗⲁⲛⲁ ⲙ̅ⲙⲁⲕ ⲟⲩⲇⲉ ⲙⲛ̅ ⲟⲩⲱⳉⲉ ⲁⲩϣⲁⲥⲉⲡⲥⲱⲡⲕ̅ ⲉⲩϫⲟⲩ ⲙ̅ⲙⲁⲥ
ϫⲉ ⲁⲙⲟⲩ ⲛⲉⲙⲉⲛ ⲕⲣ̅ⲕⲟⲓⲛⲟⲛⲉⲓ ⲁⲡⲓⳉⲱⲧⲃⲉ ⲧⲛ̅ϩⲱⲡ ⲇⲉ ⲁⲡⲕⲁϩ ⲛ̅ⲟⲩⲣⲱⲙⲉ ⲛ̅ⲇⲓⲕⲁⲓⲟⲥ ⳉⲛ̅ ⲟⲩϫⲓⲛ̅ϭⲁⲛⲥ̅
ⲧⲛ̅ⲁⲙⲕϥ̅ ⲇⲉ ⲛ̅ⲧⳉⲉ ⲛ̅ⲁⲙⲛ̅ⲧⲉ ⲉϥⲁⲛⳉ ⲁⲟⲩ ⲧⲛ̅ϥⲓ ⲙ̅ⲡϥ̅ⲣ̅ⲡⲙⲉⲩⲉ ⲁⲃⲁⲗ ϩⲓϫⲙ̅ ⲡⲕⲁϩ
ⲧⲛ̅ⳉⲡⲟ ⲇⲉ ⲛⲉⲛ ⲛ̅ⲛⲉϥϩⲛⲁⲩⲉ ⲉⲧⲛⲁϣⲱⲟⲩ ⲧⲙ̅ⲙⲁϩ ⲛ̅ⲛ̅ⲏⲉⲓ ⲛⳉⲱⲗ
ⲕⲧⲱⲕⲉ ⲙ̅ⲡⲕ̅ⲕⲗⲏⲣⲟⲥ ⲛⲉⲙⲉⲛ ⲧⲉ ⲟⲩⲧⲱⲙⲉ ⲛ̅ⲟⲩⲱⲧ ⳉⲱⲡⲉ ⲛⲉⲛ
ⲡⲁϣⲏⲣⲉ ⲙⲛ̅ⲃⲱⲕ ϩⲓ ⲡⳉⲟ ⲛⲉⲙⲉⲩ ⲣⲓⲕ̅ ⲧⲕ̅ⲟⲩⲣⲏⲧⲉ ⲇⲉ ⲁⲃⲁⲗ ϩⲓ ⲛⲟⲩⳉⲱⲟⲩ
ⲁ ⲛⲟⲩⲟⲩⲣⲏⲧⲉ ⲅⲁⲣ ⲡⲏⲧ ⲁⲧⲕⲁⲕⲓⲁ ⲁⲟⲩ ⲁⲩϭⲗⲁⲙ ⲁⳉⲱⲗ ⲥⲛⲁϥ ⲁⲃⲁⲗ
ⲁⲩⲡⲱⲣⳉ ϣⲛⲉ ⲅⲁⲣ ⲉⲛ ⲁⲃⲁⲗ ⲁⲛ̅ϩⲁⲗⲉⲧⲉ ⳉⲛ̅ ⲟⲩϫⲓⲛ̅ϭⲁⲛⲥ̅
ⲛ̅ⲧⲁⲩ ⲅⲁⲣ ⲁⲩⲣ̅ⲙⲉⲧⲉⲭⲉ ⲁϩⲉⲛⲥⲛⲟⲟϥ ⲉⲩⲥⲱⲟⲩϩ ⲡⲉⲧϩⲁⲩ ⲛⲉⲩ ⲁⳉⲟⲩⲛ
ⲛⲉⲓ̈ ⲛⲉ ⲛ̅ⳉⲱⲟⲩ ⲛ̅ⲟⲩⲁⲛ ⲛⲓⲙ ⲉⲧϫⲱⲕ ⲁⲃⲁⲗ ⲛ̅ⲛ̅ⲛⲁⲃⲉ (ⲓ̅ⲏ̅) ⲡⳉⲁⲣⳉⲣⲉ ⲇⲉ ⲛ̅ⲛ̅ⲣⲱⲙⲉ ⲙ̅ⲡⲁⲣⲁⲛⲟⲙⲟⲥ ϩⲁⲩⲉ (ⲓ̅ⲑ̅) ⲁⲩⲛⲁⲧⲉⲕⲟ ⲅⲁⲣ ⲛ̅ⲧⲟⲩⲯⲩⲭⲏ ⳉⲛ̅ ⲧⲟⲩⲙⲛ̅ⲧⳉⲉϥⲧ̅
ⲥⲉⲥⲙⲟⲩ ⲇⲉ ⲁⲧⲥⲟⲫⲓⲁ ⳉⲛ̅ ⲛ̅ⳉⲓⲣⲉⲩ ⲁⲟⲩ ⲟⲩⲛ̅ⲧⲉⲥ ⲡⲁⲣϩⲏⲥⲓⲁ ϩⲓ ⲙ̅ⲡⲗⲁⲧⲓⲁ
ⲥⲉⲧⲁϣⲉⲁⲉⲓϣ ⲇⲉ ⲙ̅ⲙⲁⲥ ϩⲓϫⲛ̅ ⲛ̅ⲕⲟϩ̅ ⲛ̅ⲛ̅ⲥⲁⲃⲧⲉ ⳉⲁⲣⲉⲥϫⲟⲟⲥ ⲇⲉ ⲉⲥⲧⲏⲕ ⲛ̅ϩⲏⲧ ϩⲓϫⲛ̅ ⲙ̅ⲡⲩⲗⲏ ⲛ̅ⲙ̅ⲡⲟⲗⲓⲥ
ϫⲉ ⲛ̅ⲟⲩⲁⲉⲓϣ ⲛⲓⲙ ⲉ ⲛ̅ⲃⲁⲗϩⲏⲧ ϭⲁⲗϫ ⲛ̅ⲧⲇⲓⲕⲁⲓⲟⲥⲩⲛⲏ ⲥⲉⲛⲁϫⲓϣⲓⲡⲉ ⲉⲛ ⲛ̅ⲁⲑⲏⲧ ⲇⲉ ⲁⲩⲉ ⲛ̅ⲣⲉϥⲣ̅ⲉⲡⲓⲑⲩⲙⲉⲓ ⲁⲡϣⲱⲥ ⲛ̅ⲧⲁⲣⲟⲩⲣ̅ⲁⲥⲉⲃⲏⲥ ⲁⲩⲙⲥ̅ⲧⲉ ⲧⲁⲓⲥⲑⲏⲥⲓⲥ
ⲁⲟⲩ ⲁⲩⳉⲱⲡⲉ ⲉⲩϭⲏⲡ ⲁϩⲛ̅ϫⲡⲓⲟ ⲉⲓⲥ ⲧⲉ ϯⲛⲁϫⲟⲩ ⲛⲏⲧⲛ̅ ⲙ̅ⲡϣⲉϫⲉ ⲛ̅ⲧⲁⲡⲛⲟⲏ ϯⲛⲁⲧⲥⲉⲃⲟⲧⲏⲛⲉ ⲇⲉ ⲁⲡⲁϣⲉϫⲉ
ⲉⲡⲉⲓⲇⲏ ⲇⲉ ⲁⲉⲓⲙⲟⲩⲛⲧⲉ ⲁⲣⲱⲧⲛⲉ. ⲙ̅ⲡⲉⲧⲛ̅ⲥⲱⲧⲙⲉ ⲁⲣⲁⲉⲓ ⲁⲟⲩ ⲁⲉⲓⲡⲱⲣⳉ ⲛⲁϣⲉϫⲉ ⲁⲃⲁⲗ ⲙ̅ⲡⲉⲧⲛ̅ϯϩⲧⲏⲧⲛⲉ
ⲁⲗⲗⲁ ⲁⲧⲉⲧⲛ̅ⲥⲧⲟ ⲁⲃⲁⲗ ⲛ̅ⲛⲁϣⲁϫⲛⲉ ⲁⲟⲩ ⲁⲧⲉⲧⲛ̅ⲣ̅ⲁⲧⲥⲱⲧⲙⲉ ⲥⲉ ⲛⲁϫⲡⲓⲟ​
ⲉⲧⲃⲉ ⲡⲉⲓ̈ ϩⲟⲩⲟⲩⲧ ϯⲛⲁⲥⲱⲃⲉ ⲥⲉ ⲡⲉⲧⲛ̅ⲧⲉⲕⲟ ϯⲛⲁⲣⲉϣⲉ ⲇⲉ ⲙ̅ⲙⲱⲧⲛⲉ ⲁϣⲁ ⲡⲧⲉⲕⲟ ⲉⲓ ⲁϫⲱⲧⲛ̅
ⲁⲟⲩ ⲁϣⲁ ⲡⳉⲧⲁⲣⲧⲣⲉ ⲧⲉϩⲉⲧⲏⲛⲉ ⳉⲛ̅ ⲟⲩⲥⳉⲛⲉ ⲧⲉ ⲡⳉⲁⲣⳉⲣⲉ ⲉⲓ ⲁϫⲱⲧⲛⲉ ⲛ̅ⲧⳉⲉ ⲛ̅ⲟⲩⳉⲁⲧⲏⲟⲩ ⲏ ⲁϣⲁ ⲡⲧⲉⲕⲟ ⲉⲓ ⲁϫⲱⲧⲛⲉ ⲁⲟⲩ ⲁϣⲁ ⲟⲩⲑⲗⲓⲯⲉⲓⲥ ⲉⲓ ⲛⲏⲧⲛⲉ ⲙⲛ̅ ⲟⲩⲕⲧⲟ ⲁⲣⲱⲧⲛⲉ​
ⲥⲛⲁⳉⲱⲡⲉ ⲅⲁⲣ ⲧⲉⲧⲛ̅ⲙⲟⲩⲛⲧⲉ ⲁϩⲣⲏⲓ̈ ⲟⲩⲃⲏⲓ̈ ⲁⲛⲁⲕ ⲇⲉ ⲧⲁⲧⲙ̅ⲥⲱⲧⲙⲉ ⲁⲣⲱⲧⲛⲉ ⲛⲉⲑⲁⲩ ⲛⲁϣⲓⲛⲉ ⲛ̅ⲥⲱⲉⲓ ⲥⲉⲧⲙ̅ϭⲛ̅ⲧ
ⲁⲩⲙⲥ̅ⲧⲉ ⲧⲥⲟⲫⲓⲁ ⲅⲁⲣ ⲁⲟⲩ ⲙ̅ⲡⲟⲩⲥⲱⲧⲡ̅ ⲛⲉⲩ ⲛ̅ⲧⲙⲛ̅ⲧⲙⲁⲉⲓ ⲛⲟⲩⲛⲧⲉ
ⲁⲟⲩ ⲙ̅ⲡⲟⲩⲟⲩⲱⳉⲉ ⲁϯϩⲧⲏⲩ ⲁⲛⲁϣⲁϫⲛⲉ ⲁⲩⲱⲗⲕ̅ ϣⲉ ⲇⲉ ⲥⲉ ⲛⲁϫⲡⲓⲟ
ⲉⲧⲃⲉ ⲡⲉⲓ ϭⲉ ⲥⲉⲛⲁⲟⲩⲱⲙ ⲛ̅ⲛ̅ⲕⲁⲣⲡⲟⲥ ⲙ̅ⲡⲟⲩⳉⲟ ⲁⲟⲩ ⲥⲉⲛⲁⲥⲉⲓ ⲛ̅ⲧⲟⲩⲙⲛ̅ⲧⳉⲉϥⲧⲉ
ⲁⲃⲁⲗ ⲅⲁⲣ ϫⲉ ⲁⲩϫⲓ ⲛ̅ϩⲉⲛⲗⲓⲗⲁⲩⲉ ⳉⲏⲙ ⲛ̅ϭⲁⲛⲥ̅ ⲥⲉⲛⲁⳉⲁⲧⲃⲟⲩ ⲁⲟⲩ ⲡϫⲛⲟ ⲛⲁⲧⲉⲕⲟ ⲛ̅ⲛ̅ⲁⲥⲉⲃⲏⲥ
ⲡⲉⲧⲥⲱⲧⲙⲉ ⲇⲉ ⲁⲣⲁⲉⲓ ⲛⲁⲙ̅ⲧⲁⲛ ⲙ̅ⲙⲁϥ ⳉⲛ ⲟⲩⲉⲓⲣⲏⲛⲏ ⲉϥⲧⲁϫⲣⲁⲉⲓⲧ ⲁⲟⲩ ϥⲛⲁϭⲟⲩ ⲁϫⲛ̅ ϩⲛⲱϩⲉ ⲁⲃⲁⲗ ⳉⲙ̅ ⲡⲉⲑⲁⲩ ⲛⲓⲙ
ⲡⲁϣⲏⲣⲉ ⲁⲕϣⲁϫⲓ ⲛ̅ⲛ̅ϣⲉϫⲉ ⲛ̅ⲧⲁⲉⲛⲧⲟⲗⲏ ⲕϩⲁⲡⲟⲩ ⳉⲁϩⲧⲏⲕ
ⲡⲕⲙⲉⲉϫⲉ ⲛⲁⲥⲱⲧⲙⲉ ⲥⲉ ⲧⲥⲟⲫⲓⲁ ⲡⲉ ⲁⲟⲩ ⲕⲛⲁϯ ⲙ̅ⲡⲕ̅ϩⲏⲧ ⲛ̅ⲧⲙⲛ̅ⲧⲥⲁⲃⲉ ⲕⲧⲉⲉⲥ ⲇⲉ ⲙ̅ⲡⲕ̅ϣⲏⲣⲉ ⲛ̅ⲥⲃⲟⲩ
ⲉⳉⲱⲡⲉ ⲅⲁⲣ ⲁⲕϣⲁⲙⲟⲩⲧⲉ ⲁⲧⲥⲟⲫⲓⲁ ⲕⲙⲟⲩⲧⲉ ⲇⲉ ⲁⲧⲁⲓⲥⲑⲏⲥⲓⲥ ⳉⲛ̅ ⲟⲩⲛⲁϭ ⲛ̅ⲥⲙⲉⲓ
ⲕϣⲓⲛⲉ ⲇⲉ ⲛ̅ⲥⲱⲥ ⲛ̅ⲧⳉⲉ ⲛ̅ϩⲉⲛⲉϩⲟ (ⲇ̅) ⲁⲟⲩ ⲕⳉⲁⲧⳉⲧ̅ ⲛ̅ⲥⲱⲥ ⳉⲛ̅ ⲟⲩⲟⲩⲣⲁⲧ
ⲧⲟⲧⲉ ⲕⲛⲁⲛⲟⲉⲓ ⲛ̅ⲧⲙⲛ̅ⲧⲙⲁⲉⲓ ⲛⲟⲩⲧⲉ ⲡⲉ ⲕ̅ϭⲓⲛⲉ ⲛ̅ⲧⲁⲓⲥⲑⲏⲥⲓⲥ ⲉⲧⲟⲩⲁⲁⲃⲉ ⲧⲉ ⲧⲕⲟⲩⲣⲏⲧⲉ ⲧⲙϫⲓ ϫⲣⲁⲡ
ⲡⲛⲟⲩⲧⲉ ⲅⲁⲣ ⲛⲁϯ ⲛⲉⲕ ⲛ̅ⲧⲥⲟⲫⲓⲁ ⲁⲃⲁⲗ ⳉⲛ̅ ⲣⲱϥ ⲙⲛ̅ ⲟⲩⲁⲓⲥⲑⲏⲥⲓⲥ ⲙⲛ̅ ⲟⲩⲙⲛ̅ⲧⲣⲙ̅ⲛ̅ϩⲏⲧ
ⲁⲟⲩ ⳉⲁⲣⲉϥⲥⲱⲟⲩϩ ⲟⲩⲃⲟⲏⲑⲉⲓⲁ ⲁⳉⲟⲩⲛ ⲛ̅ⲛ̅ⲇⲓⲕⲁⲓⲟⲥ ⲉϥⲣ̅ⲛⲁϩⲧⲉ ⲁⲛⲟⲩⳉⲱⲟⲩ
ⲉϥⲉⲣⲏϩⲧⲉ ⲁⲛⳉⲱⲟⲩ ⲛ̅ⲧⲙⲓⲉ ⳉⲁⲣⲉϥϯϩⲧⲏϥ ⲇⲉ ⲁⲛⳉⲱⲟⲩ ⲛ̅ⲛ̅ⲛⲁⲏⲧ
ⲧⲉⲓ̈ ⲧⲉ ⲧⳉⲉ ⲛ̅ϩⲟⲩⲟ ⲉⲧⲕ̅ⲛⲁⲣ̅ⲛⲟⲓ̈ⲉ ⲛ̅ⲧⲇⲓⲕⲁⲓⲟⲥⲩⲛⲏ ⲙⲛ̅ ⲧⲙⲓⲉ ⲟⲩⲛ̅ⲧⲉ ⲧⲙⲓⲉ ⲅⲁⲣ ϩⲉⲛⳉⲱⲟⲩ ⲉⲩⲥⲟⲩⲧⲱⲛ ⲁⲟⲩ ⳉⲁⲣⲉ ⲛ̅ⳉⲱⲟⲩ ⲙ̅ⲡ​ⲡⲉⲧⲛⲁⲛⲟⲩϥ ⲥⲁⲩⲧⲛⲉ
ⲁϣⲁ ⲧⲥⲟⲫⲓⲁ ⲅⲁⲣ ⲉⲓ ⲁⲡⲕ̅ϩⲏⲧ ⲁⲟⲩ ⲕⲙⲉⲩⲉ ⲁⲧⲁⲓⲥⲑⲏⲥⲓⲥ ϫⲉ ⲛⲁⲛⲟⲩⲥ ⲛ̅ⲧⲕ̅ⲯⲩⲭⲏ
ⲡϣⲁϫⲛⲉ ⲉⲧⲛⲁⲛⲟⲩϥ ⲛⲁⲉⲣⲏϩ ⲁⲣⲁⲕ ⲡⲉ ⲧⲉ ⲡⲙⲉⲩⲉ ⲉⲧⲟⲩⲁⲁⲃⲉ ϯϩⲧⲏϥ ⲁⲣⲁⲕ
ϫⲁϥⲛⲁⲛⲁϩⲙⲉⲕ ⲁⲩⳉⲟ ⲉϥϩⲁⲩ ⲁⲟⲩ ⲁⲩⲣⲱⲙⲉ ⲉϥϫⲉ ⲗⲁⲩⲉ ⲉⲛ ⲙ̅ⲙⲓⲉ
ⲱ ⲛⲉⲧⲕⲟⲩ ⲛ̅ⲥⲱⲟⲩ ⲛ̅ⲛ̅ⳉⲱⲟⲩ ⲉⲧⲥⲟⲩⲧⲱⲛ ⲉⲧⲥⲱⲧⲡ̅ ⲛⲉⲩ ⲛ̅ⲛ̅ⳉⲱⲟⲩ ⲛ̅ⲕⲉⲕⲉ
ⲉⲧⲣ̅ⲉⲩⲫⲣⲁⲛⲉ ⲁϫⲛ̅ ⲛ̅ⲣⲉϥⲣ̅ⲡⲉⲑⲁⲩ ⲉⲧⲥⲱⲃⲉ ⲁϫⲛ̅ ⲛⲉⲧϩⲁⲩ
ⲛⲉⲓ̈ ⲉⲧⲉ ⲛⲟⲩⳉⲱⲟⲩ ϭⲁⲩϭ ⲁⲟⲩ ⲉⲛⲟⲩⲙⲁⲙ̅ⲙⲁϩⲉ ϫⲏⲩ ⲛ̅ⲕⲁⲧⲥ̅
ⲁⲧⲕⲟⲩⲉⲓ̈ⲉ ⲁⲃⲁⲗ ⲙ̅ⲡⳉⲟ ⲉⲧⲥⲟⲩⲧⲱⲛ ⲁⲟⲩ ⲁⲉⲉⲕ ⲛ̅ϣⲙ̅ⲙⲟ ⲁⲧⲅⲛⲱⲙⲏ ⲛ̅ⲛ̅ⲇⲓⲕⲁⲓⲟⲥ
ⲡⲁϣⲏⲣⲉ ⲙⲛ̅ⲧⲉ ⲟⲩϣⲁϫⲛⲉ ⲉϥϩⲁⲩ ⲧⲉϩⲁⲕ ⲡⲉⲉⲓ ⲉⲧⲕⲟⲩ ⲛ̅ⲥⲱϥ ⲛ̅ⲧⲥⲃⲟⲩ ϫⲛ̅ ⲛ̅ⲧϥ̅ⲙⲛ̅ⲧⲗⲓⲗⲟⲩ ⲁⲟⲩ ⲉⲧⲁⲃϣ̅ ⲁⲧⲇⲓⲁⲑⲏⲕⲏ ⲉⲧⲟⲩⲁⲁⲃⲉ
ⲁϥⲕⲁ ⲡϥ̅ⲏⲉⲓ ⲅⲁⲣ ⳉⲁϩⲧⲉ ⲡⲙⲟⲩ ⲁⲟⲩ ⲁ ⲛⲉϥⲙⲁⲙ̅ⲙⲁϩⲉ ⲙⲛ̅ ⲛ̅ⲣⲱⲙⲉ ⳉⲁϩⲧⲉ ⲁⲙⲛ̅ⲧⲉ
ⲛⲉ ⲟⲩⲁⲛ ⲛⲓⲙ ⲉⲧⲥⲁⲩⲛⲉ ⲁⲣⲁϥ ⲕⲧⲁⲩ ⲁⲟⲩ ⲛⲟⲩⲧⲉϩⲟ ⲛ̅ⳉⲱⲟⲩ ⲙ̅ⲡⲱⲛⳉ ⲁⲗⲗⲁ ⲥⲉⲛⲁⲣ̅ ⲡⲕⲉⲣ̅ϩⲧⲏⲟⲩ. ⲛⲉ ⲛ̅ⲣⲁⲙⲡⲉ ⲅⲁⲣ ⲙ̅ⲡⲱⲛⳉ ⲧⲉϩⲁⲩ
ⲉⲛⲁⲩⲙⲁϩⲉ ⲅⲁⲣ ϩⲓ ⲛ̅ⳉⲱⲟⲩ ⲉⲧⲛⲁⲛⲟⲩⲟⲩ ⲛⲁⲩ​ⲛⲁϭⲛ̅ ⲛ̅ⳉⲱⲟⲩ ⲡⲉ ⲛ̅ⲛ̅ⲇⲓⲕⲁⲓⲟⲥ ⲉⲩⲥⲗⲉϭⲗⲁϭⲧ
ⲛⲉⲧⲛⲁⲛⲟⲩⲟⲩ ⲛⲁⲟⲩⲱϩ ϩⲓϫⲙ̅ ⲡⲕⲁϩ ⲛ̅ⲃⲁⲗϩⲏⲧ ⲇⲉ ⲛⲁϣⲱϫⲡ̅ ϩⲓϫⲱϥ ϫⲉ ⲛⲉⲧⲥⲟⲩⲧⲁⲛⲧ ⲛⲁⲟⲩⲱϩ ϩⲓϫⲙ̅ ⲡⲕⲁϩ ⲁⲟⲩ ⲛⲉⲧⲟⲩⲁⲁⲃⲉ ⲛⲁϣⲱϫⲡ̅ ϩⲓϫⲱϥ
ⲥⲉⲛⲁⲱϫⲛⲉ ⲛ̅ⲧⲁⲩⲛ̅ ⲛ̅ⲁⲥⲉⲃⲏⲥ ϩⲓϫⲙ̅ ⲡⲕⲁϩ ⲁⲟⲩ ⲙ̅ⲡⲁⲣⲁⲛⲟⲙⲟⲥ ⲥⲉⲛⲁϥⲁⲧⲟⲩ ⲁⲃⲁⲗ ϩⲓϫⲱϥ
ⲡⲁϣⲏⲣⲉ ⲙⲛ̅ⲣ̅ⲡⲱⲃⳉ ⲛ̅ⲛⲁⲁⲛⲥⲙ̅ⲙⲉ ⲁⲟⲩ ⲙⲁⲣⲉ ⲡⲕ̅ϩⲏⲧ ⲉⲣⲏϩ ⲁⲛⲁϣⲉϫⲉ
ⲥⲉⲛⲁⲟⲩⲱϩ ⲅⲁⲣ ⲁⲣⲁⲕ ⲛ̅ⲟⲩⲛⲁϭ ⲛ̅ⲁϩⲉ ⲙⲛ̅ ϩⲉⲛⲣⲙⲡⲉⲩⲉ ⲛ̅ⲱⲛⳉ ⲙⲛ̅ ⲟⲩⲉⲓⲣⲏⲛⲏ
ⲙⲛ̅ⲧⲉ ⲙ̅ⲙⲛ̅ⲧⲛⲁⲉ ⲇⲉ ⲕⲁⲁⲕ ⲙⲛ̅ ⲧⲡⲓⲥⲧⲓⲥ ⲙⲛ̅ ⲧⲙⲓⲉ ⲙⲁⲣⲟⲩ ⲇⲉ ⲁⲡⲕ̅ⲙⲉⲉⲕϩ̅. ⲧⳉⲡⲟ ⲇⲉ ⲛⲉⲕ ⲛ̅ⲟⲩϩⲙⲁⲧ
ⲙⲛ̅ ⲟⲩⲙⲉⲩⲉ ⲉⲛⲁⲛⲟⲩϥ ⲙ̅ⲡⲙ̅ⲧⲟ ⲁⲃⲁⲗ ⲙ̅ⲡϫⲁⲉⲓⲥ ⲙⲛ̅ ⲛ̅ⲣⲱⲙⲉ
ⳉⲱⲡⲉ ⲉⲕⲛⲁϩⲧⲉ ⳉⲙ̅ ⲡⲕ̅ϩⲏⲧ ⲧⲏⲣϥ ⲁⲡⲛⲟⲩⲧⲉ ⲁⲟⲩ ⲙⲛ̅ϫⲓⲥⲉ ⲙ̅ⲙⲁⲕ ⲁϫⲛ̅ ⲧⲕ̅ⲥⲟⲫⲓⲁ
ⲟⲩⲁⲛϩⲥ̅ ⲁⲃⲁⲗ ϩⲓ ⲛⲉⲕⳉⲱⲟⲩ ⲧⲏⲣⲟⲩ ϫⲉⲕⲁⲁⲥ ⲁⲥⲛⲁⲥⲁⲩⲧⲛⲉ ⲛ̅ⲛⲉⲕⳉⲱⲟⲩⲉ ⲧⲉ ⲧⲕ̅ⲟⲩⲣⲏⲧⲉ ⲧⲙⲛ̅ϫⲓ. ϫⲣⲁⲡ
ⲙⲛ̅ⳉⲱⲡⲉ ⲛⲉⲕ ⲛ̅ⲥⲁⲃⲉ ⲟⲩⲁϩⲉⲉⲧⲕ̅ ⲣ̅ϩⲛⲱϩⲉ ⲛ̅ⲧⲁϥ ϩⲏⲧϥ̅ ⲙ̅ⲡⲛⲟⲩⲛⲧⲉ ⲕⲣⲉⲕⲧⲕ̅ ⲁⲃⲁⲗ ⲙ̅ⲡⲉⲑⲁⲩ ⲛⲓⲙ
ⲧⲟⲧⲉ ⲟⲩⲛ̅ ⲟⲩⲧⲗ̅ϭⲟ ⲛⲁⳉⲱⲡⲉ ⲙ̅ⲡⲕ̅ⲥⲱⲙⲁ ⲁⲟⲩ ​ⲟⲩϥⲓ ⲡⲣⲁⲩϣ ⲛ̅ⲛⲉⲕⲕⲉⲉⲥ
ⲡⲁϣⲏⲣⲉ ⲙⲁⲧⲁⲉⲓⲟ ⲡⲛⲟⲩⲛⲧⲉ ⲁⲃⲁⲗ ⳉⲛ̅ ⲛⲉⲕⳉⲓⲥⲉ ⲙ̅ⲙⲓⲉ ⲁⲟⲩ ⲕϯ ⲛⲉϥ ⲛ̅ⲛ̅ⲁⲡⲁⲣⲭⲏ ⲁⲃⲁⲗ ⳉⲛ̅ ⲛ̅ⲕⲁⲣⲡⲟⲥ ⲛ̅ⲧⲕ̅ⲇⲓⲕⲁⲓⲟⲥⲩⲛⲏ
ϫⲉ ⲁ ⲛⲉⲕⲧⲁⲙⲓⲟⲛ ⲛⲁⲙⲟⲩϩ ⲛ̅ⲥⲟⲩⲟ ⲁⲟⲩ ⲧⲉ ⲛⲉⲕⲉⲓⲁⲙ ⲙⲟⲩϩ ⲛ̅ⲏⲣⲡ
ⲡⲁϣⲏⲣⲉ ⲙⲛ̅ⲣ̅ϩⲏⲧ ⳉⲏⲙ ⳉⲛ̅ ⲧⲥ̅ⲃⲟⲩ ⲙ̅ⲡϫⲁⲉⲓⲥ ⲟⲩⲧⲉ ⲙⲛ̅ϣⲱⲥⲙⲉ ⲉⲩϫⲡⲓⲟ ⲙ̅ⲙⲁⲕ ⲁⲃⲁⲗ ϩⲓⲧⲟⲟⲧϥ̅
ⳉⲁⲣⲉ ⲡⲛⲟⲩⲛⲧⲉ ⲅⲁⲣ ϯⲥⲃⲟⲩ ⲙ̅ⲡⲉⲧϥⲙⲉⲓ̈ⲉ ⲙ̅ⲙⲁϥ ⳉⲁⲣⲉϥⲣ̅ⲙⲁⲥⲧⲓⲅⲟⲩ ⲇⲉ ⲛ̅ϣⲏⲣⲉ ⲛⲓⲙ ⲉⲧϥ̅ⲛⲁϣⲁⲡⲟⲩ ⲁⲣⲁϥ ⲛ̅ⲧⲁϥ ⲅⲁⲣ ϥⲛⲁⲙⲁⲕϩⲕ̅. ϥⲧⲉϩⲁⲕ ⲁⲣⲉⲧⲕ̅ ⲁⲛ
ⲛⲉⲉⲓⲉⲧϥ̅ ⲙ̅ⲡⲣⲱⲙⲉ ⲉⲧⲁϥϭⲓⲛⲉ ⲛ̅ⲧⲥⲟⲫⲓⲁ ⲁⲟⲩ ⲡⲣⲱⲙⲉ ⲉⲧⲁϥϭⲓⲛⲉ ⲛ̅ⲧⲙⲛ̅ⲧⲥⲁⲃⲉ
ⲥ̅ⲥⲁⲧⲡ ⲅⲁⲣ ⲁⲣ̅ϩⲱⲃ ⲛ̅ⳉⲏⲧⲥ̅ ⲛ̅ϩⲟⲩⲟ ⲁⲛⲉϩⲱⲣ ⲙ̅ⲡⲛⲟⲩⲃ ⲙⲛ̅ ⲫⲉⲧ
ⲥⲧⲁⲓ̈ⲁⲉⲓⲧ ⲇⲉ ⲁⲛⲱⲛⲉ ⲙ̅ⲙⲓⲉ ⲙⲛ̅ ⲗⲁⲩⲉ ⲙ̅ⲡⲉⲑⲁⲩ ⲛⲁϯⲟⲩⲃⲏⲥ ⲥⲟⲩⲁⲛϩ̅ ⲁⲃⲁⲗ ⲛ̅ⲟⲩⲁⲛ ⲛⲓⲙ ⲉⲧⳉⲏⲛ ⲁⲣⲁⲥ ⲛⲉⲧⲧⲁⲓ̈ⲁⲉⲓⲧ ⲇⲉ ⲧⲏⲣⲟⲩ ⲙ̅ⲡϣⲁ ⲙ̅ⲙⲁⲥ ⲉⲛ
ⲟⲩⲛⲁϭ ⲅⲁⲣ ⲛ̅ⲁϩⲉ ⲙⲛ̅ ϩⲉⲛⲣⲙ̅ⲡⲉⲩⲉ ⲛ̅ⲱⲛⳉ ⲛⲉⲧϩⲓ ⲧⲥⲟⲩⲛⲉⲙ ⲁⲟⲩ ⲟⲩⲉⲁⲩ ⲙⲛ̅ ⲟⲩⲙⲛⲧⲣⲙ̅ⲙⲁⲟ ⲛⲉⲧϩⲓ ⲧⲥ̅ϭⲃⲓⲣ ⲁ ⲧⲇⲓⲕⲁⲓⲟⲥⲩⲛⲏ ⲛⲏⲟⲩ ⲁⲃⲁⲗ ⳉⲛ̅ ⲣⲱⲥ ⲥ̅ⲫⲟⲣⲉⲓ ⲇⲉ ⲙ̅ⲡⲛⲟⲙⲟⲥ ⲙⲛ̅ ⲡⲛⲁⲉϩⲓ ⲡⲥ̅ⲗⲉⲥ
ϩⲉⲛⳉⲱⲟⲩ ⲉⲛⲁⲛⲟⲩⲟⲩ ⲛⲉ ⲛⲉⲥⳉⲱⲟⲩ ⲁⲟⲩ ⲛⲉⲥⲙⲁⲙ̅ⲙⲁϩⲉ ⲧⲏⲣⲟⲩ ⳉⲛ̅ ⲟⲩⲉⲓⲣⲏⲛⲏ
ⲟⲩⲙⲏϣ ⲛ̅ⲱⲛⳉ ⲧⲉ ⲛ̅ⲟⲩⲁⲛ ⲛⲓⲙ ⲉⲧⲕⲟⲩ ⲛϩⲧⲏϥ ⲁⲣⲁⲥ ⲁⲟⲩ ⲥⲧⲁϫⲣⲁⲉⲓⲧ ⲁϫⲛ̅ ⲛⲉⲧⲧⲁϫⲣⲟ ⲙ̅ⲙⲁⲩ ⲁϫⲱⲥ ⲛ̅ⲧⳉⲉ ⲛ̅ⲛⲉⲧⲧⲁϫⲣⲁⲉⲓⲧ ⲁϫⲙ̅ ⲡϫⲁⲉⲓⲥ
ⲁ ⲡⲛⲟⲩⲛⲧⲉ ⲥⲙⲛ̅ ⲥⲛ̅ⲧⲉ ⲙ̅ⲡⲕⲁϩ ⳉⲛ̅ ⲧⲥⲟⲫⲓⲁ ⲁϥⲥⲁⲃⲧⲉ ⲇⲉ ⲛ̅ⲙ̅ⲡⲏⲟⲩⲉ ⳉⲛ̅ ⲧϥ̅ⲙⲛ̅ⲧⲥⲁⲃⲉ
ⲁ ⲛⲛⲟⲩⲛ ⲇⲉ ⲟⲩⲉⲛ ⳉⲛ̅ ⲟⲩⲁⲓⲥⲑⲏⲥⲓⲥ ⲁ ⲛⲕⲗⲟⲟⲗⲉ ⲇⲉ ϣⲟⲩⲉ ⲉⲓⲱⲧⲉ ⲁⳉⲣⲏⲉⲓ
ⲡⲁϣⲏⲣⲉ ⲙⲛ̅ⲃⲱⲗ ⲁⲃⲁⲗ ⲉⲣⲏϩⲧⲉ ⲇⲉ ⲁⲡⲁϣⲁϫⲛⲉ ⲙⲛ̅ ⲡⲁⲙⲉⲩⲉ
ϫⲁ ⲧⲕ̅ⲯⲩⲭⲏ ⲛⲁⲱⲛⳉ ⲧⲉ ⲟⲩⲭⲁⲣⲓⲥ ⳉⲱⲡⲉ ϩⲓ ⲡⲕ̅ⲙⲉⲕϩ̅ ⲧⲟⲧⲉ ⲟⲩⲛ̅ ⲟⲩⲧⲗ̅ϭⲟ ⲛⲁⳉⲱⲡⲉ ⲛ̅ⲛⲉⲕⲥⲁⲣⲝ ⲁⲟⲩ ​ⲟⲩϥⲓ ⲡⲣⲁⲩϣ ⲛ̅ⲛⲉⲕⲕⲉⲉⲥ
ϫⲁ ⲕⲛⲁⲙⲁϩⲉ ⲉⲕⲛⲁϩⲧⲉ ⳉⲛ̅ ⲟⲩⲉⲓⲣⲏⲛⲏ ⳉⲛ̅ ⲛⲉⲕⳉⲱⲟⲩ ⲧⲏⲣⲟⲩ ⲁⲟⲩ ⲧⲕ̅ⲟⲩⲣⲏⲧⲉ ⲛⲁϫⲓ ϫⲣⲁⲡ ⲉⲛ
ⲁⲕϣⲁϩⲙⲉⲥ ⲅⲁⲣ ⲕⲛⲁⲣ̅ϩⲛⲱϩⲉ ⲉⲛ ⲁⲟⲩ ⲁⲕϣⲁⲛ̅ⲕⲁⲧⲉ ⲕⲛⲁⲱⲃⳉ̅ ⲉⲕⲙⲁⲧⲛⲉ
ⲁⲟⲩ ⲛⲉⲕⲣ̅ϩⲛⲱϩⲉ ϩⲏⲧⲥ̅ ⲛ̅ⲟⲩϩⲛⲱⲱϩⲉ ⲉⲥⲛⲏⲟⲩ ⲛⲉⲕ ⲁⲟⲩ ⲟⲩⲁⲉⲓ ⲛ̅ⲛ̅ⲁⲥⲉⲃⲏⲥ ⲉⲧⲛⲏⲟⲩ
ⲡⲛⲟⲩⲧⲉ ⲅⲁⲣ ⲛⲁⳉⲱⲡⲉ ϩⲓ ⲛⲉⲕⳉⲱⲟⲩ ⲧⲏⲣⲟⲩ ϥⲛⲁⲧⲁϫⲣⲟ ⲛ̅ⲧⲕ̅ⲟⲩⲣⲏⲧⲉ ϫⲉ ⲛⲉⲕⲕⲓⲙ
ⲙⲛ̅ ⲟⲩⲁⳉⲣⲉ ⲉⲕⲣ̅ⲡⲉⲧⲛⲁⲛⲟⲩϥ ⲙ̅ⲡⲉⲧϣⲁⲁⲧ ⲉⲩⲛ̅ⲧⲉ ⲧⲕ̅ϭⲓϫ ⲁⲣ̅ⲃⲟⲏⲑⲉⲓ
ⲙⲛ̅ϫⲟⲟⲥ ϫⲉ ⲃⲱⲕ ⲕⲕⲧⲁⲕ. ⲁⲟⲩ ⲣⲉⲥⲧⲉ ϯⲛⲁϯ ⲛⲉⲕ ⲉⲩⲛ̅ ϭⲁⲙ ⲙ̅ⲙⲁⲕ ⲛ̅ⲣ̅ⲡⲉⲧⲛⲁⲛⲟⲩϥ ⲕⲥⲁⲩⲛⲉ ⲅⲁⲣ ⲉⲛ ϫⲉ ⲁ ⲣⲉⲥⲧⲉ ⲛⲁⲧⳉⲡⲉ ⲟ̅
ⲙⲛ̅ⲙⲉⲩⲉ ⲁϩⲉⲛⲡⲉⲑⲁⲩ ⲁⲡⲕ̅ⳉⲃⲏⲣ ⲉⲧϭⲁⲗⲓⲧ ⲉⲧⲕⲟⲩ ⲛ̅ϩⲧⲏϥ ⲁⲣⲁⲕ
ⲙⲛ̅ⲣ̅ⲙⲁⲉⲓ ϫⲁϫⲉ ⲁⲩⲣⲱⲙⲉ ⲁⲡϫⲓⲛϫⲓ ϫⲉⲕⲁⲁⲥ ⲛⲉϥⲣ̅ⲡⲉⲑⲁⲩ ⲛⲉⲕ
ⲙⲛ̅ⲧⳉⲡⲟ ⲛⲉⲕ ⲛ̅ⲛ̅ⲛⲁϭⲛⲉϭ ⲛ̅ⲛ̅ⲣⲱⲙⲉ ⲉⲑⲁⲩ ⲟⲩⲇⲉ ⲙⲛ̅ⲕⲱϩ ⲁⲛⲟⲩⳉⲱⲟⲩ
ⲟⲩⲁⲕⲁⲑⲁⲣⲧⲟⲥ ⲅⲁⲣ ⲙ̅ⲡⲙ̅ⲧⲟ ⲁⲃⲁⲗ ⲙ̅ⲡⲛⲟⲩⲧⲉ ⲡⲉ ⲡⲁⲣⲁⲛⲟⲙⲟⲥ ⲛⲓⲙ ⲁⲟⲩ ⲙⲁϥⲥⲱⲟⲩϩ ⲁⳉⲟⲩⲛ ⳉⲛ̅ ⲛ̅ⲇⲓⲕⲁⲓⲟⲥ
ⲁ ⲡⲥⲁϩⲟⲩ ⲙ̅ⲡⲛⲟⲩⲛⲧⲉ ⳉⲛ̅ ⲛ̅ⲏⲓ̈ ⲛ̅ⲛ̅ⲁⲥⲉⲃⲏⲥ ⲥⲉⲛⲁⲥⲙⲟⲩ ⲇⲉ ⲁⲛⲣ̅ⲥⲁⲩⲉ ⲛ̅ⲛ̅ⲇⲓⲕⲁⲓⲟⲥ
ⲡⲛⲟⲩⲛⲧⲉ ⲛⲁϯ ⲟⲩⲃⲉ ⲛ̅ϫⲁⲥⲓϩⲏⲧ ϥ​ⲛⲁϯ ⲇⲉ ⲛ̅ⲟⲩϩⲙⲁⲧ ⲛ̅ⲛⲉⲧⲑⲃⲃⲓⲏⲟⲩ
ⲛ̅ⲥⲟⲫⲟⲥ ⲛⲁⲣ̅ⲕⲗⲏⲣⲟⲛⲟⲙⲉⲓ ⲙ̅ⲡⲉⲁⲩ ⲛ̅ⲁⲑⲏⲧ ⲇⲉ ⲛⲁⲥⲱⲧⲡ̅ ⲛⲉⲩ ⲛ̅ⲟⲩϣⲱⲥ ⲉϥϫⲁⲥⲉ
ⲥⲱⲧⲙⲉ ⲛⲁϣⲏⲣⲉ ⲁⲧⲥⲃⲟⲩ ⲙ̅ⲡⲉⲧⲛ̅ⲉⲓⲱⲧ ⲁⲟⲩ ϯϩⲧⲏⲧⲛⲉ ⲁⲙ̅ⲙⲉ ⲁⲩⲙⲉⲉⲩⲉ
ⲟⲩⲇⲱⲣⲟⲛ ⲅⲁⲣ ⲉⲛⲁⲛⲟⲩϥ ⲡⲉϯϯ ⲙ̅ⲙⲁϥ ⲛⲏⲧⲛⲉ ⲙⲛ̅ⲕⲟⲩ ⲛ̅ⲥⲱⲧⲛⲉ ⲙ̅ⲡⲁϣⲉϫⲉ
ⲁⲉⲓⲣ̅ϣⲏⲣⲉ ⲅⲁⲣ ϩⲟⲩⲟⲩⲧ ⲡⲉ ⲉⲉⲓⲥⲱⲧⲙⲉ ⲥⲉ ⲡⲁⲉⲓⲱⲧ ⲁⲟⲩ ⲉⲧⲁⲙⲱ ⲙⲉⲓ̈ⲉ ⲙ̅ⲙⲁⲉⲓ
ⲛⲉⲓ̈ ⲉⲛⲁⲩϯⲥⲃⲟⲩ ⲛⲉⲓ̈ ⲉⲩϫⲟⲩ ⲙ̅ⲙⲁⲥ ϫⲉ ⲙⲁⲣⲉ ⲡⲛ̅ϣⲉϫⲉ ⲧⲁϫⲣⲟ ⳉⲙ̅ ⲡⲕ̅ϩⲏⲧ
ⲉⲣⲏϩ ⲁⲛⲁⲉⲛⲧⲟⲗⲏ ⲕⲧⲙ̅ⲛⲣ̅ⲡⲟⲩⲱⲃⳉ ⲁⲟⲩ ⲙⲛ̅ⲁⲃⳉⲕ̅ ⲁⲡϣⲉϫⲉ ⲛ̅ⲧⲁⲧⲁⲡⲣⲟ
ⲙⲛ̅ⲕⲁⲁϥ ⲛ̅ⲥⲱⲕ ⲧⲁⲣⲉϥϣⲁⲡⲕ̅ ⲁⲣⲁϥ ⲙⲉⲣⲓⲧϥ̅ ⲧⲁⲣⲉϥⲉⲣⲏϩⲧⲉ ⲁⲣⲁⲕ
​ⲙⲁⲕⲧⲁⲕ ⲁⲣⲁϥ ϫⲁϥⲛⲁϫⲉⲥⲧⲕ̅ ⲙⲁⲧⲁⲉⲓⲁϥ ϫⲁϥⲛⲁϣⲁⲡⲕ ⲁⲣⲁϥ
ϫⲁϥⲛⲁϯ ⲛ̅ⲟⲩⲕⲗⲁⲙ ⲛ̅ϩⲙⲁⲧ ⲁϫⲛ̅ ⲧⲕ̅ⲁⲡⲉ ϥⲣ̅ⲛⲁⳉⲧⲉ ⲁⲣⲁⲕ ⳉⲛ̅ ⲟⲩⲕⲗⲁⲙ ⲛ̅ⲧⲣⲩⲫⲏ
ⲥⲱⲧⲙⲉ ⲡⲁϣⲏⲣⲉ ⲕϣⲱⲡ ⲁⲣⲁⲕ ⲛ̅ⲛⲁϣⲉϫⲉ ϫⲉⲕⲁⲁⲥ ⲁ ϩⲁϩ ⲛ̅ⳉⲟ ⲛ̅ⲱⲛⳉ ⲛⲁⳉⲱⲡⲉ ⲛⲉⲕ
ⲁⲉⲓϯⲥⲃⲟⲩ ⲅⲁⲣ ⲛⲉⲕ ⲁⲛⳉⲟⲟⲩ ⲛ̅ⲧⲥⲟⲫⲓⲁ ⲁⲉⲓⲧⲁⲗⲟ ⲇⲉ ⲙ̅ⲙⲁⲕ ⲁϩⲣⲏⲓ̈ ⲁϫⲛ̅ ϩⲉⲛⳉⲱⲟⲩ ⲉⲩⲥⲟⲩⲧⲁⲛⲧ
ⲁⲕϣⲁⲙⲁϩⲉ ⲅⲁⲣ ⲛⲉⲕⳉⲱⲟⲩ ⲛⲁϩⲱϫⲧ̅ ⲁⲣⲱⲕ ⲉⲛ ⲁⲕϣⲁⲡⲱⲧ ⲇⲉ ⲕⲛⲁⳉⲓⲥⲉ ⲉⲛ
ⲉⲙⲁϩⲧⲉ ⲛ̅ⲧⲁⲥⲃⲟⲩ ⲙⲛ̅ⲕⲁⲁⲥ ⲛ̅ⲥⲱⲕ ⲉⲣⲏϩ ⲁⲣⲁⲥ ⲛⲉⲕ ⲁⲡⲕ̅ⲁϩⲉ
ⲙⲛ̅ⲙⲁϩⲉ ϩⲓ ⲛ̅ⳉⲱⲟⲩ ⲛ̅ⲛ̅ⲁⲥⲉⲃⲏⲥ ⲁⲟⲩ ⲙⲛ̅ⲕⲱϩ ⲁⲛⳉⲟⲟⲩ ⲛ̅ⲛ̅ⲣⲉϥⲣ̅ⲛⲁⲃⲉ
ⲙⲛ̅ⲃⲱⲕ ⲁⳉⲟⲩⲛ ⲛⲉⲙⲉⲩ ⲁⲡⲙⲁ ⲉⲧⲟⲩⲥⲁⲩϩ ⲁⲣⲁϥ ⲣⲉⲕⲧⲕ̅ ⲁⲃⲁⲗ ⲕϣⲃ̅ⲧⲕ ⲁⲣⲁⲩ
ⲛⲟⲩϩⲱⲣⲡ ⲅⲁⲣ ⲉⲙⲡⲟⲩⲣ̅ⲡⲉⲑⲁⲩ ⲁ ⲫⲓⲛⲏⲃ ⲅⲁⲣ ⲟⲩⲉⲓ̈ⲉ ⲙ̅ⲙⲁⲩ ⲁⲟⲩ ⲙⲁⲩⲱⲃⳉ̅
ⲛ̅ⲧⲁⲩ ⲅⲁⲣ ⲁⲩⲥⲁⲛⲁⳉⲧ ⳉⲛ̅ ϩⲉⲛⳉⲣⲉ ⲙ̅ⲙ̅ⲛ̅ⲧⳉⲉϥⲧ̅ ⲁⲩⲧⲁⳉⲉ ⲇⲉ ⳉⲛ̅ ⲟⲩⲏⲣⲡ ⲛ̅ⲣⲉϥⲣ̅ⲛⲁⲃⲉ
ⲛ̅ⳉⲱⲟⲩ ⲇⲉ ⲛ̅ⲛ̅ⲇⲓⲕⲁⲓⲟⲥ ⲣ̅ⲟⲩⲁⲉⲓⲛⲉ ⲛ̅ⲧⳉⲉ ⲙ̅ⲡⲟⲩⲁⲉⲓⲛⲉ ⲥⲉⲙⲁϩⲉ ⲅⲁⲣ ⲉⲩⲣ̅ⲟⲩⲁⲉⲓⲛⲉ ϣⲁⲛⲧⲉ ⲫⲟⲟⲩⲉ ϫⲱⲕ
​ϩⲛ̅ⲕⲉⲕⲉ ⲇⲉ ⲛⲉ ⲛ̅ⳉⲱⲟⲩ ⲛ̅ⲛ̅ⲁⲥⲉⲃⲏⲥ ⲁⲟⲩ ⲥⲉⲥⲁⲩⲛⲉ ⲉⲛ ϫⲉ ⲁⲩϫⲓϫⲣⲁⲡ ⲛ̅ⲉⳉ ⲛ̅ⳉⲉ
ⲡⲁϣⲏⲣⲉ ϯϩⲧⲏⲕ ⲁⲡⲁϣⲉϫⲉ ⲣⲓⲕ ⲡⲕ̅ⲙⲉⲉϫⲉ ⲇⲉ ⲁⲛⲁϫⲡⲓⲟ
ϫⲉⲕⲁⲁⲥ ⲛⲉ ⲛⲉⲕⲡⲏⲅⲏ ⲱϫⲛⲉ ⲛⲉⲕ ⲉⲣⲏϩ ⲁⲛⲉⲓ̈ ⳉⲙ̅ ⲡⲕ̅ϩⲏⲧ
ⲟⲩⲱⲛⳉ ⲅⲁⲣ ⲡⲉ ⲛ̅ⲛⲉⲧϭⲁⲗ̅ϫ ⲙ̅ⲙⲁⲩ ⲁⲟⲩ ⲟⲩⲧⲗ̅ϭⲟ ⲙ̅ⲡⲥⲱⲙⲁ
ⳉⲛ̅ ⲉⲣⲏϩ ⲛⲓⲙ ⲉⲣⲏϩ ⲁⲡⲕ̅ϩⲏⲧ ϩⲉⲛⳉⲱⲟⲩ ⲅⲁⲣ ⲛ̅ⲱⲛⳉ ⲛⲉ ⲛⲁⲃⲁⲗ ⳉⲛ̅ ⲛⲉⲓ̈
ϥⲓ ⲁⲃⲁⲗ ⲙ̅ⲙⲁⲕ ⲛ̅ⲟⲩⲧⲁⲡⲣⲟ ⲉⲥϭⲁⲩϭ ⲁⲟⲩ ⲙⲁⲣⲉ ϩⲉⲛⲥⲡⲁⲧⲟⲩ ⲛ̅ϫⲓⲛϭⲁⲛⲥ̅ ⲟⲩⲉⲓ̈ⲉ ϩⲓⲥⲁⲛⲃⲁⲗ ⲙ̅ⲙⲁⲕ
ⲙⲁⲣⲉ ⲛⲉⲕⲃⲉⲗ ⲥⲱⲛⲧ ⲁⲛⲉⲧⲥⲟⲩⲧⲁⲛⲧ ⲧⲉ ⲛⲉⲕⲃⲱϩⲉ ⲙⲟⲩⳉ ⲁⲙ̅ⲙⲛ̅ⲧⲙⲓⲉ
ⲥⲟⲩⲧⲛ̅ ϩⲉⲛⳉⲱⲟⲩ ⲛ̅ⲛⲉⲕⲟⲩⲣⲏⲧⲉ ⲁⲟⲩ ⲕⲥⲁⲩⲧⲛⲉ ⲛ̅ⲛⲉⲕⳉⲱⲟⲩ
ⲙⲛ̅ⲣⲉⲕⲧⲕ̅ ⲁⲟⲩⲛⲉⲙ ⲟⲩⲇⲉ ⲁϭⲃⲓⲣ ⲕⲧⲟ ⲇⲉ ⲁⲃⲁⲗ ⲛ̅ⲧⲕⲟⲩⲣⲏⲧⲉ ⲁⲃⲁⲗ ϩⲓ ⳉⲟ ⲛⲓⲙ ⲉⲧϩⲁⲩ ⲡⲛⲟⲩⲛⲧⲉ ⲅⲁⲣ ⲥⲁⲩⲛⲉ ⲛ̅ⲛ̅ⳉⲱⲟⲩ ⲛ̅ⲛⲉⲧϩⲓ ⲟⲩⲛⲉⲙ ⲥⲉϭⲁⲩϭ ⲇⲉ ⲛ̅ϭⲓ ⲛⲉⲧϩⲓ ϭⲃⲓⲣ ⲛ̅ⲧⲁϥ ⲇⲉ ϥⲛⲁⲥⲁⲩⲧⲛⲉ ⲛ̅ⲛⲉⲕⳉⲱⲟⲩ ⲁⲟⲩ ϥⲛⲁⲉⲓⲛⲉ ⲁⲃⲁⲗ ⲛ̅ⲛⲉⲕⲙⲁⲙ̅ⲙⲁϩⲉ ⳉⲛ̅ ⲟⲩⲉⲓⲣⲏⲛⲏ
ⲡⲁϣⲏⲣⲉ ϯϩⲧⲏⲕ ⲁⲧⲁⲥⲟⲫⲓⲁ ⲣⲓⲕ ⲡⲕ̅ⲙⲉⲉϫⲉ ⲇⲉ ⲁⲛⲁϣⲉϫⲉ
ϫⲉ ⲕⲛⲁⲉⲣⲏϩ ⲁⲩⲙⲉⲩⲉ ⲉⲛⲁⲛⲟⲩϥ ϯϩⲱⲛ ⲇⲉ ⲁⲧⲟⲟⲧⲕ ⲛ̅ⲧⲁⲓⲥⲑⲏⲥⲓⲥ ⲛ̅ⲛⲁⲥⲡⲁⲧⲟⲩ
ⲙⲛ̅ϯϩⲧⲏⲕ ⲁⲩⲥϩⲓⲙⲉ ⲉⲥϩⲁⲩ ⲟⲩⲉⲃⲓⲟⲩ ⲅⲁⲣ ⲡⲉⲧⲧⲗ̅ⲧⲗⲉ ⲁⲃⲁⲗ ⳉⲛ̅ ⲛ̅ⲥⲡⲁⲧⲟⲩ ⲛ̅ⲟⲩⲥϩⲓⲙⲉ ⲙ̅ⲡⲟⲣⲛⲏ ⲧⲉⲓ̈ ⲡⲣⲟⲥ ⲧⲟⲩⲛⲟⲩ ⲉⲥⲛⲁϯϩⲗⲁϭ ⲛ̅ⲧⲕ̅ϣⲟⲩⲱⲃⲉ
ⲙⲛ̅ⲛ̅ⲥⲱⲥ ⲕⲛⲁϭⲛ̅ⲧⲥ̅ ⲉⲥⲥⲁⳉⲉ ⲁⲩⲥⲓⳉⲉ ⲁⲟⲩ ⲉⲥϣⲁⲗϭ ⲛ̅ϩⲟⲩⲟ ⲁⲩⲥⲏϥⲉ ⲛ̅ϩⲟ ⲥⲛⲟ
ⲛ̅ⳉⲣⲏⲓ̈ ⲅⲁⲣ ⳉⲛ̅ ⲧⲥ̅ⲙⲛ̅ⲧⲁⲑⲏⲧ ⲁ ⲛⲉⲥ​ⲟⲩⲣⲏⲧⲉ ϫⲓ ⲁⳉⲣⲏⲓ̈ ⲛ̅ⲛⲉⲧⲣ̅ⲭⲣⲱ ⲙ̅ⲙⲁⲥ ⲙⲛ̅ ⲡⲙⲟⲩ ⲁⲁⲙⲛ̅ⲧⲉ ⲛ̅ⲥϭⲁⲡ ⲇⲉ ⲧⲁϫⲣⲁⲉⲓⲧ ⲉⲛ
ⲥⲙⲁϩⲉ ⲅⲁⲣ ⲉⲛ ϩⲓ ⲛ̅ⳉⲱⲟⲩ ⲙ̅ⲡⲱⲛⳉ ⲛ̅ⲥⳉⲱⲟⲩ ⲇⲉ ⳉⲧⲣ̅ⲧⲁⲣⲧ ⲁⲟⲩ ⲥⲉϩⲏⲡ
​ϯⲛⲟⲩ ϭⲉ ⲡⲁϣⲏⲣⲉ ⲥⲱⲧⲙⲉ ⲁⲣⲁⲉⲓ ⲁⲟⲩ ⲙⲛ̅ⲧⲥ̅ⲧⲟ ⲁⲃⲁⲗ ⲛ̅ⲛⲁϣⲉϫⲉ
​ⲙⲁⲣⲉ ⲡⲕⳉⲟ ⲟⲩⲉⲓ̈ⲉ ⲙ̅ⲙⲁⲥ ⲁⲟⲩ ⲙⲛ̅ⳉⲛⲁⲛ ⲁⳉⲟⲩⲛ ⲁⲛⲣⲟ̅ ⲙ̅ⲡⲥ̅ⲏⲉⲓ
ϫⲉ ⲛⲉⲕϯ ⲙ̅ⲡⲕ̅ⲱⲛⳉ ⲛ̅ϩⲉⲛⲕⲉⲕⲉⲩⲉ ⲁⲟⲩ ⲕϯ ⲙ̅ⲡⲕ̅ⲁϩⲉ ⲛ̅ϩⲉⲛⲁⲧⲛⲁⲉ
ϫⲉ ⲛⲉ ϩⲉⲛⲕⲉⲕⲉⲩⲉ ⲥⲉⲓ ⲛ̅ⲧⲕ̅ϭⲁⲙ ⲧⲉ​ ⲛⲉⲕⳉⲓⲥⲉ ⲃⲱⲕ ⲁⳉⲟⲩⲛ ⲁⲛⲏⲉⲓ ⲛ̅ϩⲉⲛⲕⲉⲕⲉⲩⲉ
ⲙⲛ̅ⲛ̅ⲥⲱⲥ ⲕⲣ̅ϩⲧⲏⲕ ⳉⲛ̅ ⲧⲕ̅ⲙⲛ̅ⲧϩⲗⲗⲟ ⲁϣⲁ ⲛ̅ⲥⲁⲣⲝ ⲙ̅ⲡⲕ̅ⲥⲱⲙⲁ ⳉⲓⲧⲉ
ⲙⲛ̅ⲛ̅ⲥⲱⲥ ⲕϫⲟⲟⲥ ϫⲉ ⲉⲧⲃⲉ ⲟ ⲅⲁⲣ ⲛⲁⲓ̈ⲟⲩⲁⳉⲟⲩ ⲉⲛ ⲡⲉ ⲉⲩϯⲥⲃⲟⲩ ⲛⲉⲓ̈ ⲁⲟⲩ ⲁⲡⲁϩⲏⲧ ⲣⲓⲕⲉ ⲁⲃⲁⲗ ⲛ̅ⲛ̅ϫⲡⲓⲟ​
ⲕϫⲟⲟⲥ ⲇⲉ​ ϫⲉ ⲙ̅ⲡⲓⲥⲱⲧⲙⲉ ⲁⲡⳉⲣⲁⲩ ⲙ̅ⲡⲉⲧϯⲥⲃⲟⲩ ⲛⲉⲉⲓ ⲁⲟⲩ ⲙ̅ⲡⲓⲣⲓⲕⲉ ⲙ̅ⲡⲁⲙⲉϫⲉ ⲙ̅ⲡⲉⲧⲥⲉⲃⲟ ⲙ̅ⲙⲁⲉⲓ
ⲡⲁⲣⲁ ⲕⲉⳉⲏⲙ ⲁⲉⲓⳉⲱⲡⲉ ⳉⲙ̅ ⲡⲉⲑⲁⲩ ⲛⲓⲙ ⲛ̅ⲧⲙⲏⲧⲉ ⲛ̅ⲛⲓⲥⲁⲩϩⲥ̅ ⲙⲛ̅ ⲛⲓⲙⲓⲉⲓϣⲉ
ⲥⲉ ⲙⲁⲩ ⲁⲃⲁⲗ ⳉⲛ̅ ⲛⲉⲕⲁⲅⲅⲓⲟⲛ ⲁⲟⲩ ⲁⲃⲁⲗ ⳉⲛ̅ ⲛ̅ϣⲱⲧⲉ ⲛ̅ⲧⲕ̅ⲡⲏⲅⲏ​
ⲙⲛ̅ⲧⲉ ⲛⲉⲕⲙⲁⲩ ⲡⲱⳉⲧ ⲁⲃⲁⲗ ⲙ̅ⲡⲃⲁⲗ ⲛ̅ⲧⲕ̅ⲡⲏⲅⲏ ⲙⲁⲣⲉ ⲛⲉⲕⲙⲁⲩ ⲇⲉ ⲙⲁϩⲉ ⳉⲛ̅ ⲛⲉⲕⲡⲗⲁⲧⲓⲁ​
ⲙⲁⲣⲉⲥⳉⲱⲡⲉ ⲛⲉⲕ ⲟⲩⲁⲉⲉⲧⲕ̅ ⲙⲛ̅ⲧⲉ ⲗⲁⲩⲉ ⲛ̅ϣⲙ̅ⲙⲟ ⲣ̅ⲙⲉⲧⲉⲭⲉ ⲁⲣⲁⲥ ⲛⲉⲙⲉⲕ
ⲙⲁⲣⲉ ⲧⲡⲏⲅⲏ ⲙ̅ⲡⲕ̅ⲙⲁⲩ ⳉⲱⲡⲉ ⲛⲉⲕ ⲟⲩⲁϩⲉⲉⲧⲕ̅ ⲁⲟⲩ ⲕⲣ̅ⲉⲩⲫⲣⲁⲛⲉ ⲙⲛ̅ ⲧⲥϩⲓⲙⲉ ⲛ̅ⲧⲕ̅ⲙⲛ̅ⲧϣⲏⲣⲉ ⳉⲏⲙ
ⲡⲉⲉⲓⲟⲩⲗ ⲛ̅ⲧⲕ̅ⲙⲛ̅ⲧⳉⲃⲏⲣ ⲁⲟⲩ ⲡⲥⲓⲉⲓϭ ⲛ̅ⲛⲉⲕϩⲙⲁⲧ ⲙⲁⲣⲉϥϣⲉϫⲉ ⲛⲉⲙⲉⲕ ⲙⲁⲣⲉ ⲧⲉⲧⲉ ⲧⲱⲕ ⲧⲉ ϫⲓⲥⲉ ⲁⲣⲁⲕ ⲁⲟⲩ ⲥⲟⲩⲁϩⲥ̅ ⲛ̅ⲥⲱⲕ ⲛ̅ⲟⲩⲁⲉⲓϣ ⲛⲓⲙ ⲉⲕⲙⲁϩⲉ ⲅⲁⲣ ⳉⲛ̅ ⲧⲙⲛ̅ⲧⳉⲃⲏⲣ ⲛ̅ⲧⲉⲓ̈ ⲕⲛⲁⲁϣⲉⲓ̈
ⲙⲛ̅ⲧⲁϣⲁⲕ ⲁⲣⲉⲧⲥ̅ ⲛ̅ⲟⲩϣⲙ̅ⲙⲟⲩ ⲁⲟⲩ ⲙⲛ̅ϯ ⲡⲕⲟⲩⲁⲉⲓ ⲁⲛϭⲃⲁⲉⲓ ⲛ̅ⲧⲉⲧⲉ ⲧⲱⲕ ⲉⲛ ⲧⲉ
ⲛ̅ⳉⲱⲟⲩ ⲅⲁⲣ ⲙ̅ⲡⲣⲱⲙⲉ ⲙ̅ⲡⲙ̅ⲧⲟ ⲁⲃⲁⲗ ⲛ̅ⲛ̅ⲃⲉⲗ ⲙ̅ⲡⲛⲟⲩⲛⲧⲉ ϥⲥⲁⲛⲧ ⲇⲉ ⲁϫⲛ̅ ⲛⲉϥⳉⲱⲟⲩ ⲧⲏⲣⲟⲩ
ⲙ̅ⲡⲁⲣⲁⲛⲟⲙⲓⲁ ϭⲱⲣϭ ⲁⲡⲣⲱⲙⲉ ⲁⲩⳉⲱⲕ ⲇⲉ ⲙ̅ⲡⲟⲩⲉ ⲡⲟⲩⲉ ⳉⲛ̅ ⲙ̅ⲙⲣ̅ⲣⲱ ⲛ̅ⲛⲉϥⲛⲁⲃⲉ
ⲁ ⲡⲁⲓ̈ ⲛⲁⲙⲟⲩ ⲙⲛ̅ ⲛⲓⲙⲓⲉⲓϣⲉ ⲉⲧⲃⲉ ⲧϥ̅ⲙⲛ̅ⲧⲁⲧⲥⲃⲟⲩ ⲁⲩⲧⲉⲕϥ ⲇⲉ ⲁⲃⲁⲗ ⳉⲙ̅ ⲡⲁϣⲉⲓ̈ ⲙ̅ⲡϥ̅ⲟⲩⲛⲁϥ ⲁⲟⲩ ⲁϥⲧⲉⲕⲟ ⲉⲧⲃⲉ ⲧϥ̅ⲙⲛ̅ⲧⲁⲑⲏⲧ
ⲡⲁϣⲏⲣⲉ ⲁⲕϣⲁϣⲡⲧⲱⲣⲉ ⲙ̅ⲡⲕ̅ⳉⲃⲏⲣ ⲁⲕⲛⲁϯ ⲧⲟⲟⲧⲕ̅ ⲙ̅ⲡⲕϫⲁϫⲉ
ⲟⲩϭⲁⲣⲟϥ ⲅⲁⲣ ⲙ̅ⲡⲣⲱⲙⲉ ⲉϥⲛⲁⳉⲧ̅ ⲛⲉ ⲛⲉϥⲥⲡⲁⲧⲟⲩ ⲙ̅ⲙⲓⲛ ⲙ̅ⲙⲁϥ ⲁⲟⲩ ⳉⲁⲣⲉϥⲧⲉⲕⲟ ⳉⲛ̅ ⲛ̅ϣⲉϫⲉ ⲛ̅ⲣⲱϥ
ⲡⲁϣⲏⲣⲉ ⲁⲣⲓ ⲛⲉϯϩⲱⲛ ⲙ̅ⲙⲁⲩ ⲁⲧⲟⲟⲧⲕ̅ ⲧⲁⲣⲉⲕⲱⲛⳉ ⲁⲕⲉⲓ ⲅⲁⲣ ⲁⲧⲟⲟⲧⲟⲩ ⲛ̅ϩⲉⲛⲡⲉⲑⲁⲩ ⲉⲧⲃⲉ ⲧⲕ̅ⲙⲛ̅ⲧⳉⲃⲏⲣ ⲙⲛ̅ⳉⲱⲡⲉ ⲉⲕⲃⲏⲗ ⲁⲃⲁⲗ ⲧⲱⲃⲥ̅ ⲇⲉ ⲙ̅ⲡⲕ̅ⲣⲙ̅ⲛ̅ϯⲙⲉ ⲉⲧⲁⲕϣⲡⲧⲱⲣⲉ ⲙ̅ⲙⲁϥ
ⲙⲛ̅ϯ ϩⲓⲛⲏⲃ ⲛ̅ⲛⲉⲕⲃⲉⲗ ⲁⲟⲩ ⲙⲛ̅ϯ ⲣⲉⲕⲣⲓⲕⲉ ⲛ̅ⲛⲉⲕⲃⲱϩⲉ
ϫⲁⲕⲛⲁⲣ̅ⲃⲁⲗ ⲛ̅ⲧⳉⲉ ⲛ̅ⲟⲩⲭⲁⲥ ⲁⲃⲁⲗ ⳉⲛ̅ ϩⲉⲛⲁⲗⲟⲩ ⲁⲟⲩ ⲛ̅ⲧⳉⲉ ⲛ̅ⲟⲩϩⲁⲗⲏⲧ ⲁⲃⲁⲗ ⳉⲛ̅ ⲟⲩⲡⲁⲥⳉϥ̅
ⲃⲱⲕ ϣⲁ ⲡϭⲁϫⲓϥ ⲱ ⲡⲣⲉϥϫⲛⲟ ⲕⲕ̅ⲱϩ ⲁⲛⲉϥⳉⲱⲟⲩ ⲕⲣ̅ⲥⲁⲃⲉ ⲛ̅ϩⲟⲩⲟ ⲁⲣⲁϥ
ⲉⲙⲛ̅ⲧⲉ ⲡⲉⲧⲙ̅ⲙⲟ ⲅⲁⲣ ⲕⲁⲉⲓⲉ ⲟⲩⲧⲉ ⲙⲛ̅ⲧⲉϥ ⲡⲉⲧⲣ̅ⲁⲛⲁⲅⲕⲁⲍⲉ ⲙ̅ⲙⲁϥ ⲟⲩⲇⲉ ⲙⲛ̅ⲧⲉϥ​ ϫⲁⲉⲓⲥ ϩⲓϫⲱϥ
ⲛ̅ⲧⳉⲉ ⲉⲧⳉⲁⲣⲉϥⲥⲃ̅ⲧⲉ ⲧϥ̅ⳉⲣⲉ ⲙ̅ⲡϣⲱⲙ ϥⲧⲁϣⲟ ⲇⲉ ⲙ̅ⲡϥ̅ⲕⲟⲩ ⲁⳉⲣⲏⲓ̈ ⳉⲙ̅ ⲡⲱⲥⳉ ⲏ ⲕⲃⲱⲕ ⲁⲣⲉⲧϥ̅ ⲙ̅ⲡⲉϥⲛ̅ⲃ̅ⲃⲓⲟⲩ ⲕⲙ̅ⲙⲉ ⲁⲧϥ̅ⲙⲛ̅ⲧⲣⲉϥⲣ̅ϩⲱⲃ ⲁⲟⲩ ⲉϥⲉⲓⲣⲉ ⲙ̅ⲡϥ̅ϩⲱⲃ ϩⲱⲥ ⲙⲛ̅ⲧⲥⲁⲃⲉ ⲡⲉⲓ̈ ⲉⲧⲟⲩϯ ⲛ̅ⲛⲉϥⳉⲓⲥⲉ ​ⲛⲛ̅ⲣ̅ⲣⲁⲉⲓ ⲙⲛ̅ ⲛ̅ⲣⲱⲙⲉ ⲁⲩⲙ̅ⲧⲁⲛ ⲉϥⲧⲁⲓⲁⲉⲓⲧ ⲇⲉ ⲛ̅ⲟⲩⲁⲛ ⲛⲓⲙ ⲁⲟⲩ ⲉⲩⲟⲩⲁⳉϥ̅ ⲕⲁⲓⲡⲉⲣ ⲉⲩϭⲱⲃ ⲡⲉ ⳉⲛ̅ ⲧϥ̅ϭⲁⲙ ⲁϥⲧⲁⲉⲓⲟ ⲧⲥⲟⲫⲓⲁ ⲁϥⲉⲓ ⲁⲃⲁⲗ
ϣⲁⲧⲉ ⲟ̅ ⳉⲱⲡⲉ ⲡⲣⲉϥϫⲛⲟ ⲁⲕⲛⲏϫ ⲁⲕⲛⲁⲧⲱⲛⲉ ⲇⲉ ⳉⲁ ⲫⲓⲛⲏⲃ ⲛ̅ⲉⳉ ⲛ̅ⲛⲟ
ⲕⲁⲃⳉ ⲛ̅ⲟⲩⲁⲡⲣⲏⲧⲉ ⲕϩⲙⲁⲥⲧ ⲛ̅ⲟⲩⲁⲡⲣⲏⲧⲉ ⲕϫⲓ ⲣⲉⲕⲣⲓⲕⲉ ⲇⲉ ⲛ̅ⲟⲩⲁⲡⲣⲏⲧⲉ ⲟⲩⲁⲡⲣⲏⲧⲉ ⲇⲉ​ ⲉⲧⲟⲟⲧⲕ̅ ⳉⲁ ⲧⲕ̅ⲙⲥ̅ⲧϩⲏⲧ
ⲙⲛ̅ⲛ̅ⲥⲱⲥ ⳉⲁⲣⲉ ⲧⲙⲛ̅ⲧϩⲏⲕⲉ ⲉⲓ ⲛⲉⲕ ⲛ̅ⲧⳉⲉ ⲛ̅ⲟⲩⲉ ⲉϥⲙⲁϩⲉ ⲛⲉⲙⲉⲕ ϩⲓ ⲟⲩⳉⲟ ⲉϥϩⲁⲩ ⲁⲟⲩ ⲡϣⲟⲩⲟⲩϥⲉ ⲛ̅ⲧⳉⲉ ⲛ̅ⲟⲩⲣⲉϥⲡⲱⲧ ⲉⲛⲁⲛⲟⲩϥ ⲉⳉⲱⲡⲉ ⲇⲉ ⲙⲁⲕϫⲛⲟ ⲡⲕ̅ⲱⲥⳉ. ⲛⲏⲟⲩ ⲛ̅ⲧⳉⲉ ⲛ̅ⲟⲩⲡⲏⲅⲏ ⲁⲟⲩ ⲡϣⲟⲩⲟⲩϥⲉ ⲛⲁⲡⲱⲧ ⲁⲃⲁⲗ ⲙ̅ⲙⲁⲕ ⲛ̅ⲧⳉⲉ ⲛ̅ⲟⲩⲣⲱⲙⲉ ⲉϥϩⲁⲩ
ⳉⲁⲣⲉ ⲟⲩⲣⲱⲙⲉ ⲛ̅ⲁⲑⲏⲧ ⲁⲟⲩ ⲙ̅ⲡⲁⲣⲁⲛⲟⲙⲟⲥ ⲙⲁϩⲉ ϩⲓ ϩⲉⲛⳉⲱⲟⲩ ⲉⲩϩⲁⲩ
ⲁⲟⲩ ⳉⲁⲣⲉϥϫⲱⲣⲙⲉ ⳉⲙ̅ ⲡϥ̅ⲃⲉⲗ ϥϯⲙⲉⲉⲓⲛⲉ ⳉⲛ̅ ⲧϥ̅ⲟⲩⲣⲏⲧⲉ ϥϯⲥⲃⲟⲩ ⳉⲛ̅ ϩⲉⲛϫⲱⲣⲙⲉ ⲛ̅ϯⲉⲓⲃⲉ
ⳉⲁⲣⲉ ⲫⲏⲧ ⲇⲉ ⲉⲧϭⲁⲩϭ ⲙⲉⲉⲩⲉ ⲁϩⲉⲛⲡⲉⲑⲁⲩ ⲛ̅ⲟⲩⲁⲉⲓϣ ⲛⲓⲙ ⳉⲁⲣⲉ ⲡⲉⲓ̈ ⲛ̅ϯⲙⲓⲛⲉ ⲣ̅ ϩⲉⲛⳉⲧⲁⲣⲧⲣⲉ ⲛ̅ⲟⲩⲡⲟⲗⲓⲥ
ⲉⲧⲃⲉ ⲡⲉⲉⲓ ⲡϥ̅ⲧⲉⲕⲟ ⲛⲏⲟⲩ ⳉⲛ̅ ⲟⲩⲥⳉⲛⲉ ⲟⲩϭⲁϫϭϫ​ ⲙⲛ̅ ⲟⲩⳉⲱϣϥ ⲛ̅ⲁⲧⲧⲗ̅ϭⲟ
ϫⲉ ϥⲣⲉϣⲉ ⲁϫⲛ̅ ϩⲱⲃ ⲛⲓⲙ ⲉⲧⲉ ⲡⲛⲟⲩⲧⲉ ⲙⲁⲥⲧⲉ ⲙ̅ⲙⲁⲩ ϥⲛⲁⳉⲱϣϥ̅ ⲇⲉ ⲉⲧⲃⲉ ⲧⲁⲕⲁⲑⲁⲣⲥⲓⲁ ⲛ̅ⲧϥ̅ⲯⲩⲭⲏ ⲥⲁⲩ ⲛ̅ϩⲱⲃ ⲛⲉⲧⲁ ⲡϫⲁⲉⲓⲥ ⲙⲉⲥⲧⲱⲟⲩ ⲁⲟⲩ ⲥⲁⳉϥ̅ ⲛⲉ ⲛ̅ⲃⲁⲧⲉ ⲛ̅ⲧϥ̅ⲯⲩⲭⲏ
ⲟⲩⲃⲉⲗ ⲛ̅ⲣⲉϥϣⲱⲥ ⲟⲩⲗⲉⲥ ⲛ̅ϫⲓⲛϭⲁⲛⲥ̅ ϩⲉⲛϭⲓϫ ⲉⲩⲡⲱⳉⲧ̅ ⲥⲛⲁϥ ⲁⲃⲁⲗ ⲛ̅ⲇⲓⲕⲁⲓⲟⲥ
ⲟⲩϩⲏⲧ ⲉϥⲙⲉⲩⲉ ⲁϩⲉⲛⲙⲉⲉⲩⲉ ⲉⲩϩⲁⲩ ϩⲉⲛⲟⲩⲣⲏⲧⲉ ⲉⲩϭⲗⲁⲙ ⲁⲣ̅ ⲡⲉⲑⲁⲩ
ⳉⲁⲣⲉ ⲟⲩⲙⲛ̅ⲧⲣⲉ ⲛ̅ⲣⲉϥϫⲓⲛϭⲁⲛⲥ̅ ⲧⲙ̅ϩⲉ ϩⲉⲛϭⲁⲗ ⲁⲟⲩ ⳉⲁⲣⲉϥϫⲁⲩ ⲛ̅ⲟⲩϯⲧⲱⲛ ⲉϥϩⲁⲩ ⲛ̅ϩⲉⲛⲥⲛⲏⲟⲩ
ⲡⲁϣⲏⲣⲉ ⲉⲣⲏϩ ⲁⲛⲛⲟⲙⲟⲥ ⲙ̅ⲡⲕ̅ⲉⲓⲱⲧ ⲁⲟⲩ ⲙⲛ̅ⲕⲟⲩ ⲛ̅ⲥⲱⲕ ⲛ̅ⲛⲁⲛⲥⲙ̅ⲙⲉ ⲛ̅ⲧⲕ̅ⲙⲱ
ⲙⲁⲣⲟⲩ ⲇⲉ ⲁⲧⲕ̅ⲯⲩⲭⲏ ⳉⲛ̅ ⲟⲩⲱⲣϫ ⲕⲉⲉⲩⲉ ⲛ̅ⲟⲩⲕⲗⲉⲗ ⲁⲡⲕ̅ⲙⲉⲕϩ̅
ⲁⲕϣⲁⲙⲁϩⲉ ⲁⲛⲓⲥ ⲛⲉⲙⲉⲕ. ⲁⲟⲩ ⲙⲁⲣⲉⲥⳉⲱⲡⲉ ⲛⲉⲙⲉⲕ ⲁⲟⲩ ⲁⲕϣⲁⲛ̅ⲕⲁⲧⲉ ⲙⲁⲣⲉⲥⲉⲣⲏϩ ⲁⲣⲁⲕ ϫⲉⲕⲁⲁⲥ ⲁⲕϣⲁⲧⲱⲛⲉ ⲁⲥⲛⲁϣⲉϫⲉ ⲛⲉⲙⲉⲕ
ⲟⲩⲣⲉϥⲣ̅ⲟⲩⲁⲉⲓⲛⲉ ⲅⲁⲣ ⲧⲉ ⲧⲉⲛⲧⲟⲗⲏ ⲉⲧⲛⲁⲛⲟⲩⲥ ⲡⲛⲟⲙⲟⲥ ⲇⲉ ⲟⲩⲟⲩⲁⲉⲓⲛⲉ ⲡⲉ ⲛ̅ⳉⲟ ⳉⲁⲣⲉ ⲧⲥ̅ⲃⲟⲩ ⲅⲁⲣ ϫⲡⲓⲟ ⲛ̅ⳉⲱⲟⲩ ⲙ̅ⲡⲁϩⲉ
ϫⲁⲥⲛⲁⲉⲣⲏϩ ⲁⲣⲁⲕ ⲁⲩⲥϩⲓⲙⲉ ⲉⲛⲧⲱⲕ ⲉⲛ ⲧⲉ ⲁⲟⲩ ⲁⲩⲇⲓⲁⲃⲟⲗⲏ ⲛ̅ⲗⲉⲥ ⲛ̅ϩⲛ̅ϣⲙ̅ⲙⲟ.
ⲙⲛ̅ⲧⲉ ϩⲉⲛⲥⲁⲉⲓⲉ ⲛ̅ⲟⲩⲉⲡⲓⲑⲩⲙⲉⲓⲁ ϭⲣⲟ ⲁⲣⲁⲕ ⲁⲟⲩ ⲙⲛ̅ⲧⲟⲩϭⲱⲣϭ ⲁⲣⲁⲕ ⳉⲛ̅ ⲛⲉⲥⲃⲉⲗ ⲁⲟⲩ ⲙⲛ̅ⲧⲥ̅ⲧⲁⲣⲡⲕ ϩⲓ ⲛⲉⲥⲃⲱϩⲉ
ⲡⲧⲁⲉⲓⲟ ⲅⲁⲣ ⲛ̅ⲟⲩⲥϩⲓⲙⲉ ⲙ̅ⲡⲟⲣⲛⲏ ϣⲁ ⲟⲩⲁⲉⲓⲕ ⲛ̅ⲟⲩⲱⲧ ⲡⲉ ⳉⲁⲣⲉ ⲧⲥ̅ϩⲓⲙⲉ ⲇⲉ ϭⲱⲣϭ ⲁⲙⲯⲩⲭⲏ ⲛ̅ⲛ̅ⲣⲱⲙⲉ ⲉⲧⲧⲁⲉⲓⲏⲟⲩ
ⲙⲏ ⲟⲩⲛ̅ ⲟⲩⲉ ⲛⲁⲙⲟⲩⲣ ⲛ̅ⲟⲩⲕⲱϩⲧ̅ ⳉⲛ̅ ⲕⲟⲟⲛⲉϥ ϥⲧⲙ̅ⲣⲱⲕϩ̅ ⲛ̅ⲛⲉϥⳉⲁⲉⲓⲧⲉ
ⲏ ⲟⲩⲛ̅ ⲟⲩⲉ ⲛⲁⲙⲁϩⲉ ⲁϫⲛ̅ ϩⲉⲛϫⲃ̅ⲃⲉⲥ ⲛ̅ⲥⲉⲧⲉ ϥ̅ⲧⲙ̅ϫⲟⲩϥ ⲛⲉϥⲟⲩⲣⲏⲧⲉ
ⲧⲉⲓ̈ ⲧⲉ ⲧⳉⲉ ⲙ̅ⲡⲉⲧⲛⲁ ⲁⳉⲟⲩⲛ ϣⲁ ⲟⲩⲥϩⲓⲙⲉ ⲉⲩⲛ̅ⲧⲉⲥ ϩⲉⲓ̈ ⲉϥⲛⲁⳉⲱⲡⲉ ⲉⲛ ⲉϥⲟⲩⲁⲁⲃⲉ ⲁⲛⲁⲃⲉ ⲟⲩⲇⲉ ⲟⲩⲁⲛ ⲛⲓⲙ ⲉⲧϫⲱϩ ⲁⲣⲁⲥ
ⲟⲩⲙⲁⲉⲓϩⲉ ⲉⲛ ⲧⲉ ⲁⲩϣⲁϭⲱⲡ ⲟⲩⲉ ⲉϥϫⲓⲟⲩⲉ ⲁϥϫⲓⲟⲩⲉ ⲅⲁⲣ ϫⲁϥⲛⲁⲧⲥ̅ⲉⲓⲟ ⲛ̅ⲧϥ̅ⲯⲩⲭⲏ ⲉⲧϩⲕⲉⲉⲧ
ⲁⲩϣⲁϭⲁⲡϥ̅ ⲇⲉ ϥⲛⲁⲧⲉⲩⲉ ⲛ̅ⲥⲁⳉϥ̅ ⲛ̅ⲕⲱⲃ ⲁⲟⲩ ϥⲛⲁ​ϯ ⲛ̅ⲛⲉϥϩⲩⲡⲁⲣⲭⲟⲛⲧⲁ ⲧⲏⲣⲟⲩ ϥ̅ⲧⲟⲩϫⲁϥ
ⲡⲛⲁⲉⲓⲕ ⲇⲉ ⲉⲧⲃⲉ ⲧϥ̅ⲙⲛ̅ⲧⲁⲑⲏⲧ ϥⲛⲁⲧⳉⲡⲟ ⲛ̅ⲟⲩⲧⲉⲕⲟ ⲛ̅ⲧϥ̅ⲯⲩⲭⲏ ⲟⲩⲁϩⲉⲉⲧϥ̅
ϥⲛⲁϥⲓ ⳉⲁ ϩⲉⲛⲙ̅ⲕⲁϩ ⲛ̅ϩⲏⲧ ⲙⲛ̅ ϩⲉⲛϣⲱⲥ ⲁⲟⲩ ⲡϥ̅ⲛⲁϭⲛⲉϭ ⲛⲁϥⲱⲧⲉ ⲁⲃⲁⲗ ⲉⲛ ϣⲁ ⲁⲛⲏϩⲉ
ⲡϭⲱⲛⲧ ⲅⲁⲣ ⲙ̅ⲡⲥ̅ϩⲉⲓ̈ ⲙⲏϩ ⲛ̅ⲕⲱϩ ϥⲛⲁϯⲥⲟ ⲉⲛ ϩⲛ̅ ⲟⲩϩⲟⲟⲩⲉ ⲛ̅ⲧⲟⲩⲃⲉ
ⲁⲟⲩ ϥⲛⲁϩⲱⲧⲡ ⲉⲛ ⲛ̅ⲧϥ̅ⲙⲛ̅ⲧϫⲁϫⲉ ⳉⲁ ⲗⲁⲩⲉ ⲛ̅ⲥⲱⲧⲉ ⲟⲩⲇⲉ ⲛⲉϥⲃⲱⲗ ⳉⲁ ϩⲁϩ ⲛ̅ⲇⲱⲣⲟⲛ
ⲡⲁϣⲏⲣⲉ ⲉⲣⲏϩ ⲁⲛⲁϣⲉϫⲉ ⲁⲟⲩ ϩⲱⲡ ⲛⲁⲉⲛⲧⲟⲗⲏ ⳉⲁϩⲧⲏⲕ ⲙⲁⲧⲁⲉⲓⲟ ⲡⲛⲟⲩⲧⲉ ⲧⲁⲣⲉⲕϭⲛ̅ϭⲁⲙ ⲁⲟⲩ ⲙⲛ̅ⲣ̅ϩⲛⲱϩⲉ ϩⲏⲧϥ̅ ⲛ̅ⲕⲉⲟⲩⲉ ⲙ̅ⲡⲃⲗ̅ⲗⲉϥ
ⲉⲣⲏϩⲧⲉ ⲇⲉ ⲁⲛⲁⲉⲛⲧⲟⲗⲏ ⲧⲁⲣⲉⲕⲱⲛⳉ ϯ ⲛⲁϣⲉϫⲉ ⲁⲛⲉⲕϯⲉⲓⲃⲉ ⲛ̅ⲧⳉⲉ ⲛ̅ⲛⲓⲁⲗⲟⲩ ⲛ̅ⲃⲉⲗ
ⲥⲁⳉⲟⲩ ⲇⲉ ⲁϫⲙ̅ ⲡⲡⲱϫⳉ ⲙ̅ⲡⲕ̅ϩⲏⲧ
ⲁϫⲓⲥ ⲁⲧⲥⲟⲫⲓⲁ ϫⲉ ⲧⲕ̅ⲥⲱⲛⲉ ⲧⲉ ⲁⲟⲩ ⲧⲕ̅ⲣⲱⲙⲉ ⲧⲉ ⲧⲙⲛ̅ⲧⲣⲙ̅ⲛ̅ϩⲏⲧ. ⲧⳉⲡⲁⲥ ⲇⲉ ⲛⲉⲕ
ϫⲁ ⲥⲛⲁⲉⲣⲏϩⲧⲉ ⲁⲣⲁⲕ ⲁⲩⲥϩⲓⲙⲉ ⲉⲧⲱⲕ ⲉⲛ ⲧⲉ ⲁⲟⲩ ⲉⲥϩⲁⲩ ⲁⲥϣⲁϣⲉϫⲉ ⲛⲉⲙⲉⲕ ⳉⲛ̅ ϩⲉⲛϣⲉϫⲉ ⲛ̅ϩⲙⲁⲧ
ⲁⲥⲥⲁⲛⲧ ⲅⲁⲣ ⲁⲃⲁⲗ ⳉⲙ̅ ⲡϣⲱϣⲧ ⲙ̅ⲡⲥ̅ⲏⲓ̈ ⲁⲛⳉⲓⲣ
ⲡⳉⲣ̅ϣⲓⲣⲉ ⲉⲧⲥ̅ⲛⲁⲛⲟ ⲁⲣⲁϥ ⲛ̅ⲁⲑⲏⲧ ⲉϥϣⲁⲁⲧ ⲛ̅ⲥⲃⲟⲩ
ⲉϥⲙⲁϩⲉ ⳉⲁϩⲧⲉ ⲛ̅ⲕⲗ̅ϫⲉ ⲛ̅ⲛ̅ⳉⲓⲣ ⲙ̅ⲡⲥⲏⲉⲓ
ⲉϥϣⲉϫⲉ ⳉⲙ̅ ⲡⲕⲉⲕⲉ ⲙ̅ⲡⲛⲟ ⲛ̅ϩⲓⲣⲟⲩϩⲉ ⲉⲡⲙⲁ ϩⲁⲣⲕ ϩⲓⲣⲟⲩϩⲉ ⳉⲛ̅ ⲟⲩⲕⲉⲕⲉ
ⳉⲁⲣⲉ ⲧⲥϩⲓⲙⲉ ⲧⲱⲙⲧ ⲁⲣⲁϥ ⳉⲛ̅ ⲟⲩⲥⲙⲁⲧ ⲙ̅ⲡⲟⲣⲛⲏ ⲧⲉⲓ̈ ⲉⲧⳉⲁⲣⲉⲥⲧⲉ ⲫⲏⲧ ⲛ̅ⲛ̅ϣⲏⲣⲉ ⳉⲏⲙ ϥⲓ ϥⲁⲕⲥ̅
ⲥⲉⲥⲓⲱⲟⲩ ⲇⲉ ⲁⲟⲩ ⲟⲩϣⲛⲁ ⲧⲉ ⲙⲁ ⲛⲉⲥⲟⲩⲣⲏⲧⲉ ⲇⲉ ϭⲟⲩ ⳉⲙ̅ ⲡⲥ̅ⲏⲉⲓ
ⳉⲁⲣⲉⲥⲣ̅ ⲟⲩⲟⲩⲁⲉⲓϣ ⲅⲁⲣ ⲉⲥⲕⲱⲧⲉ ϩⲓⲃⲁⲗ ⲟⲩⲟⲩⲁⲉⲓϣ ⲇⲉ ⲉⲥϭⲁⲣϭ ⳉⲁϩⲧⲉ ⲕⲗ̅ϫⲉ ⲛⲓⲙ ⳉⲛ̅ ⲙ̅ⲡⲗⲁⲧⲓⲁ
ⲙⲛ̅ⲛ̅ⲥⲱⲥ ⲇⲉ ⳉⲁⲣⲉⲥⲉⲙⲁϩⲧⲉ ⲙ̅ⲙⲁϥ ⲥϯⲡⲓ ⲁⲣⲱϥ ⳉⲛ̅ ⲟⲩϩⲟ ⲇⲉ ⲛ̅ⲁⲧϣⲓⲡⲉ ⳉⲁⲣⲉⲥϫⲟⲟⲥ ⲛⲉϥ
ϫⲉ ⲟⲩⲑⲩⲥⲓⲁ ⲛ̅ⲉⲓⲣⲏⲛⲓⲕⲏ ⲛⲉⲉⲓ ⲡⲉ ⲙ̅ⲡⲟⲟⲩⲉ ϯⲛⲁϯ ⲛ̅ⲛⲁϣⲡⲱⲡ
ⲉⲧⲃⲉ ⲡⲉⲓ̈ ⲁⲓ̈ⲉⲓ ⲁⲃⲁⲗ ⲁⲧⲱⲙⲧ ⲁⲣⲁⲕ ⲉⲓ̈ⲟⲩⲱⳉ ⲡⲕ̅ϩⲱ ⲁⲉⲓϭⲓⲛⲉ ⲙ̅ⲙⲁϥ
ⲁⲉⲓϫⲱⲗⲕ̅ ⲙ̅ⲡⲁϭⲗⲁϭ ⲛ̅ϩⲉⲛⲕⲉⲣⲉⲁ ⲁⲉⲓⲡⲁⲣⳉϥ̅ ⲇⲉ ⲛ̅ⲁⲙⲫⲓⲧⲁⲡⲟⲥ ⲧⲛ̅ ⲕⲏⲙⲉ
ⲁⲉⲓⲛⲟⲩϫⳉ ⲙ̅ⲡⲁϭⲗⲁϭ ⲛ̅ⲟⲩⲕⲣⲟⲕⲟⲥ ⲁⲟⲩ ⲡⲁⲏⲉⲓ ⲛ̅ⲟⲩⲕⲓⲛⲛⲁⲙⲱⲙⲟⲛ
ⲁⲙⲟⲩ ⲧⲛ̅ⲙ̅ⲧⲁⲛ ⲙ̅ⲙⲁⲛ ⳉⲛ̅ ⲟⲩⲙⲛ̅ⲧⳉⲃⲏⲣ ϣⲁ ϩⲓⲧⲁⲩⲉ
ⲡⲁϩⲉⲓ̈ ⲅⲁⲣ ⳉⲙ̅ ⲡⲁⲏⲉⲓ ⲉⲛ ⲁϥⲃⲱⲕ ⲁⲩⳉⲟ ⲉϥⲟⲩⲏⲟⲩ
ⲉⲩⲛ̅ ⲟⲩⲧⲱⲙⲉ ⳉⲛ̅ ⲧϥ̅ϭⲓϫ ϩⲓⲧⲛ̅ ϩⲁϩ ⲛ̅ϩⲟⲟⲩⲉ ⲁϥⲛⲁⲕⲧⲁϥ ⲁⲡϥ̅ⲏⲉⲓ
ⲁⲥⲣ̅ⲡⲗⲁⲛⲁ ⲇⲉ ⲙ̅ⲙⲁϥ ⳉⲛ̅ ⲟⲩⲛⲁϭ ⲛ̅ⲟⲙⲓⲗⲓⲁ ⲛ̅ϣⲉϫⲉ ⲁⲥⲙⲁⲣϥ ⲇⲉ ⳉⲛ̅ ϩⲉⲛⲁⲗⲟⲩ ⲁⲃⲁⲗ ⳉⲛ̅ ⲛⲉⲥⲥⲡⲁⲧⲟⲩ
ⲛ̅ⲧⲁϥ ⲇⲉ ⳉⲁⲣⲉϥⲟⲩⲁϩϥ̅ ⲛ̅ⲥⲱⲥ ⳉⲛ̅ ⲟⲩⲛⲁϭ ⲙ̅ⲙⲛ̅ⲧⲁⲑⲏⲧ ⲛ̅ⲧⳉⲉ ⲛ̅ⲟⲩⲙⲉⲥ ⲉⲩⲛⲁⲛ̅ⲧϥ̅ ⲁⲡⲙⲁⲛ̅ⲕⲁⲛⲥϥ̅ ⲁⲟⲩ ⲛ̅ⲧⳉⲉ ⲛ̅ⲟⲩⲟⲩϩⲁⲣ ⲉϥϭⲗⲁⲙ ⲁⲧⲉⲉϥ ⲁⲡϥ̅ⲕⲗⲉⲗ
ⲏ ⲛ̅ⲧⳉⲉ ⲛ̅ⲟⲩⲉⲓ̈ⲟⲩⲗ ⲉⲁⲩϣⲁⲁϭϥ̅ ⲛ̅ⲟⲩⲥⲁⲧⲉ ⲁⲡϥ̅ϩⲏⲡⲁⲣ ϥϭⲗⲁⲙ ⲇⲉ ⲛ̅ⲧⳉⲉ ⲛ̅ⲟⲩϩⲁⲗⲏⲧ ⲁⲩⲡⲁⲥⳉϥ̅ ⲉϥⲥⲁⲩⲛⲉ ⲉⲛ ϫⲉ ⲡⲙⲁ ⲛ̅ⲧϥ̅ⲯⲩⲭⲏ ⲡⲉ
ϯⲛⲟⲩ ϭⲉ ⲡⲁϣⲏⲣⲉ ⲥⲱⲧⲙⲉ ⲁⲣⲁⲉⲓ ⲕ̅ϯϩⲧⲏⲕ ⲁⲛϣⲉϫⲉ ⲛ̅ⲣⲱⲉⲓ
ⲙⲛ̅ⲧⲉ ⲡⲕ̅ϩⲏⲧ ⲣⲓⲕⲉ ⲁⲛⲉⲥⳉⲱⲟⲩ
ⲁⲥⲕⲱⲛⲥ̅ ⲟⲩⲙⲓⲉⲓϣⲉ ⲅⲁⲣ ⲁⲥⲧⲉⲩⲁⲩ ⲁⳉⲣⲏⲓ̈ ⲁⲟⲩ ϩⲉⲛⲁⲧⲏⲡⲉ ⲛⲉ ⲛⲉⲧⲁⲥⳉⲁⲧⲃⲟⲩ
ⲛⲉⲥⳉⲱⲟⲩ ⲛⲉ ⲛ̅ⲏⲟⲩ ⲛ̅ⲁⲙⲛ̅ⲧⲉ ⲁⲩϫⲓ ⲇⲉ ⲁⳉⲣⲏⲓ̈ ⲁⲛⲧⲁⲙⲓⲟⲛ ⲙ̅ⲡⲙⲟⲩ
ⲛ̅ⲧⲁⲕ ⲧⲁϣⲉⲁⲉⲓϣ ⲛ̅ⲧⲥⲟⲫⲓⲁ ϫⲁ ⲧⲙⲛ̅ⲧⲣⲙ̅ⲛ̅ϩⲏⲧ ⲛⲁⲥⲱⲧⲙⲉ ⲛⲉⲕ
ⲁⲥϩⲓϫⲛ̅ ⲛ̅ⲕⲟⲟϩ ⲅⲁⲣ ⲉⲧϫⲁⲥⲉ ⲥⲁϩⲉ ⲇⲉ ⲁⲣⲉⲧⲥ̅ ⲛ̅ⲧⲙⲏⲧⲉ ⲛ̅ⲛⲉⲥⳉⲱⲟⲩ
ⲥϭⲁⲣϭ ⳉⲁⲧⲉ ⲙ̅ⲡⲩⲗⲏ ⲛ̅ⲛ̅ϫⲱⲱⲣⲉ ⲁⲟⲩ ⲥⲉⲥⲙⲟⲩ ⲁⲣⲁⲥ ⳉⲛ̅ ⲙ̅ⲙⲁⲛ̅ⲃⲱⲕ ⲁⳉⲟⲩⲛ
ϫⲉ ϯⲣ̅ⲡⲁⲣⲁⲕⲁⲗⲉⲓ ⲙ̅ⲙⲱⲧⲛⲉ ⲱ ⲛ̅ⲣⲱⲙⲉ ⲁⲟⲩ ϯϫⲟⲩ ⲛⲏⲧⲛⲉ ⲛ̅ⲧⲁⲥⲃⲟⲩ ⲛ̅ϣⲏⲣⲉ ⲛ̅ⲛ̅ⲣⲱⲙⲉ
ⲛⲃⲁⲗϩⲏⲧ ⲣ̅ⲛⲟⲓ̈ⲉ ⲛ̅ⲟⲩⲙⲛ̅ⲧⲥⲁⲃⲉ ⲛ̅ⲁⲑⲏⲧ ϯ ⲡⲉⲧⲛ̅ϩⲏⲧ
ⲥⲱⲧⲙⲉ ⲁⲣⲁⲉⲓ ϫⲁⲉⲓⲛⲁϫⲟⲩ ⲅⲁⲣ ⲛ̅ϩⲉⲛⲥⲃⲟⲩ ⲁⲟⲩ ⲁⲉⲓⲛⲁⲉⲩⲉⲛ ⲛ̅ⲛⲉⲧⲥⲟⲩⲧⲁⲛⲧ ⲁⲃⲁⲗ ⳉⲛ̅ ⲛⲁⲥⲡⲁⲧⲟⲩ
ⲁ ⲣⲱⲉⲓ ⲅⲁⲣ ⲣ̅ⲙⲉⲗⲉⲧⲁ ⲛ̅ⲟⲩⲡⲓⲥⲧⲓⲥ ⲛ̅ⲥⲡⲁⲧⲟⲩ ⲇⲉ ⲛ̅ϭⲁⲗ ϫⲁⳉⲙⲉ ⲙ̅ⲡⲁⲙ̅ⲧⲟ ⲁⲃⲁⲗ
ⲁ ⲛ̅ϣⲉϫⲉ ⲧⲏⲣⲟⲩ ⲛ̅ⲣⲱⲉⲓ ⳉⲛ̅ ⲟⲩⲇⲓⲕⲁⲓⲟⲥⲩⲛⲏ ⲙⲛ̅ ⲗⲁⲩⲉ ⲛ̅ⳉⲏⲧⲟⲩ ⲉϥϭⲁⲩϭ ⲟⲩⲇⲉ ⲉϥϫⲏⲟⲩ ⲛ̅ⲕⲁⲧⲥ̅
ⲥⲉⲙ̅ⲡⲙ̅ⲧⲟ ⲁⲃⲁⲗ ⲧⲏⲣⲟⲩ ⲛ̅ⲛⲉⲧⲣ̅ⲛⲟⲓ̈ⲉ ⲥⲉⲥⲟⲩⲧⲁⲛⲧ ⲇⲉ ⲛ̅ⲛⲉⲧⲟⲩⲱⳉⲉ ⲁϫⲓ ⲛ̅ⲟⲩⲁⲓⲥⲑⲏⲥⲓⲥ
ϯϩⲏⲟⲩ ⲛ̅ⲟⲩⲥⲃⲟⲩ ⲟⲩϩⲉⲧ ⲉⲛ ⲁⲟⲩ ⲟⲩⲥⲁⲩⲛⲉ ⲛ̅ϩⲟⲩⲟ ⲁⲩⲛⲟⲩⲃ ⲉϥⲥⲁⲧⲡ̅ ⲥⲱⲧⲡ ⲧⲙⲛ̅ⲧⲣⲙ̅ⲛ̅ϩⲏⲧ ⲇⲉ ⲛ̅ϩⲟⲩⲟ ⲁⲡⲛⲟⲩⲃ ⲉⲧⲧⲃ̅ⲃⲟⲩⲁⲉⲓⲧ
ⲧⲥⲟⲫⲓⲁ ⲅⲁⲣ ⲥⲁⲧⲡ̅ ⲛ̅ϩⲟⲩⲟ ⲁϩⲉⲛⲱⲛⲉ ⲙ̅ⲙⲓⲉ ⲛⲉⲧⲧⲁⲓ̈ⲁⲉⲓⲧ ⲇⲉ ⲧⲏⲣⲟⲩ ⲙ̅ⲡϣⲁ ⲙ̅ⲙⲁⲥ ⲉⲛ
ⲁⲛⲁⲕ ⲧⲥⲟⲫⲓⲁ ⲁⲉⲓⲥⲱⲛⲧ ⲙ̅ⲡϣⲁϫⲛⲉ ⲁⲛⲁⲕ ⲁⲉⲓⲧⳉⲡⲟ ⲛⲉⲓ̈ ⲛ̅ⲧⲁⲓⲥⲑⲏⲥⲓⲥ ⲙⲛ̅ ⲡⲙⲉⲩⲉ
ⲧⲙⲛ̅ⲧⲙⲁⲉⲓ ⲛⲟⲩⲛⲧⲉ ⲙⲁⲥⲧⲉ ⲛ̅ⲧⲕⲁⲕⲓⲁ ⲁⲟⲩ ⲥⲙⲁⲥⲧⲉ ⲛ̅ⲟⲩϣⲱⲥ ⲙⲛ̅ ⲟⲩⲙⲛ̅ⲧϫⲁⲥⲓ ϩⲏⲧ ⲙⲛ̅ ϩⲉⲛⳉⲱⲟⲩ ⲉⲩϩⲁⲩ ⲁⲟⲩ ⲟⲩⲧⲁⲡⲣⲟ ⲛ̅ϭⲁⲗ
ⲡⲱⲓ̈ ⲡⲉ ⲡϣⲁϫⲛⲉ ⲙⲛ̅​ ⲡⲱⲣϫ ⲧⲱⲓ̈ ⲧⲉ ⲧⲙⲛ̅ⲧⲣⲙ̅ⲛ̅ϩⲏⲧ ⲧⲱⲓ̈ ⲧⲉ ⲧϭⲁⲙ
ⲁ ϩⲉⲛⲣ̅ⲣⲁⲉⲓ ⲉ ⲛ̅ⲣ̅ⲣⲟ ⲁⲃⲁⲗ ϩⲓⲧⲟⲟⲧ ⲁⲟⲩ ⲁ ⲛϫⲱⲣⲉ ⲉⲙⲁϩⲧⲉ ⲙ̅ⲡⲕⲁϩ
ⲁⲣⲉ ⲛ̅ⲛⲁϭ ⲁⲉⲓⲉⲩⲧⲉ ⲁⲃⲁⲗ ϩⲓⲧⲟⲟⲧ ⲁⲟⲩ ⲁⲣⲉ ⲛ̅ⲧⲩⲣⲁⲛⲛⲟⲥ ⲉⲙⲁϩⲧⲉ ⲙ̅ⲡⲕⲁϩ
ⲁⲛⲁⲕ ⲁⲉⲓⲙⲉⲓ̈ⲉ ⲛ̅ⲛⲉⲧⲙⲉⲓ̈ⲉ ⲙ̅ⲙⲁⲉⲓ ⲛⲉⲧϣⲓⲛⲉ ⲇⲉ ⲛ̅ⲥⲱⲉⲓ ⲥⲉⲛⲁϭⲛ̅ⲧ
ⲟⲩⲛ̅ⲧⲉⲓ̈ ⲧⲙⲛ̅ⲧⲣⲙ̅ⲙⲁⲟ ⲅⲁⲣ ⲙⲛ̅ ⲡⲉⲁⲩ ⲁⲟⲩ ⲟⲩⲧⳉⲡⲟ ϩⲁϩ ⲙⲛ̅ ⲧⲇⲓⲕⲁⲓⲟⲥⲩⲛⲏ
ⲛⲁⲛⲟⲩ ⲧⳉⲡⲁⲉⲓ ⲛⲏⲧⲛⲉ ⲛ̅ϩⲟⲩⲟ ⲁⲡⲛⲟⲩⲃ ⲙⲛ̅ ⲡⲱⲛⲉ ⲙ̅ⲙⲓⲉ ⲁⲟⲩ ⲛⲁⲛⲟⲩ ⲛⲁⲅⲉⲛⲏⲙⲁ ⲛ̅ϩⲟⲩⲟ ⲁⲡϩⲉⲧ ⲉⲧⲥⲁⲧⲡ̅
ⲁⲉⲓⲙⲁϩⲉ ⳉⲛ̅ ⲛ̅ⳉⲱⲟⲩ ⲛ̅ⲧⲙⲛ̅ⲧⲙⲓⲉ ⲁⲟⲩ ⲁⲉⲓⲛⲁ ⳉⲛ̅ ⲛ̅ⳉⲱⲟⲩ ⲛ̅ⲧⲙⲓⲉ
ϫⲉⲕⲁⲁⲥ ⲁⲉⲓⲛⲁⲡⲱϣⲉ ⲁϫⲛ̅ ⲛⲉⲧⲙⲉⲓⲉ ⲙ̅ⲙⲁⲉⲓ ⲛ̅ⲟⲩⲙⲛ̅ⲧⲣⲙ̅ⲙⲁⲟ ⲁⲟⲩ ⲧⲁⲙⲁϩ ⲛⲟⲩⲉϩⲱⲣ ⲛ̅ⲁⲅⲁⲑⲟⲛ ⲁⲉⲓϣⲁϫⲟⲩ ⲛⲏⲧⲛⲉ ⲛ̅ⲛⲉⲧⳉⲟⲟⲡ ⲙ̅ⲙⲏⲛⲉ ϯⲛⲁⲣ̅ⲡⲙⲉⲩⲉ ⲙ̅ⲫⲉⲡ ϫⲛ̅ ⲁⲛⲏϩⲉ
ⲁ ⲡⲛⲟⲩⲛⲧⲉ ⲥⲁⲛⲧ ⲛ̅ⲧⲁⲣⲭⲏ ⲛ̅ⲛⲉϥⳉⲱⲟⲩ ⲁⲛⲉϥϩⲃⲏⲟⲩⲉ ⲉⲙⲡⲁⲧϥ̅ⲧⲁⲛⲟ ⲗⲁⲩⲉ
ⲁⲟⲩ ⲁϥⲥⲙⲛ̅ ⲥⲛ̅ⲧⲉ ⲙ̅ⲙⲁⲉⲓ ⳉⲁⲑⲓ ⲛ̅ⲛ̅ⲁⲛⲏϩⲉ ⳉⲛ̅ ⲧⲁⲣⲭⲏ
ⲉⲙⲡⲁⲧϥ̅ⲧⲁⲛⲟ ⲡⲕⲁϩ ⲁϥⲧⳉⲡⲁⲉⲓ ⲇⲉ ⳉⲁⲑⲓ ⲙ̅ⲡⲛⲟⲩⲛ ⲉⲙ̅ⲡⲁⲧⲉ ⲙ̅ⲡⲏⲅⲏ ⲙ̅ⲙⲁⲩ ⲉⲓ ⲁⲃⲁⲗ
ⲉⲙ̅ⲡⲁⲧϥ̅ⲧⲁϫⲣⲟ ⲛ̅ⲧⲁⲩ ⲁⲟⲩ ϥⲣ̅ⲡⲗⲁⲥⲥⲉ ⲙ̅ⲡⲕⲁϩ ⲙⲛ̅ ⲧⲟⲓⲕⲟⲩⲙⲉⲛⲏ ⲁϥⲧⳉⲡⲁⲉⲓ ⲇⲉ ⳉⲁⲧϩⲓ ⲛ̅ⲥⲓⲃⲧ ⲛⲓⲙ
ⲁ ⲡⲛⲟⲩⲛⲧⲉ ⲧⲁⲛⲟ ⲧⲡⲉ ⲙⲛ̅ ⲡⲕⲁϩ ⲁⲟⲩ ⲁⲣⲏϫϥ̅ ⲙ̅ⲡⲕⲁϩ ⲉⲧϭⲁⲣϭ ⳉⲁ ⲧⲡⲉ
ⲉϥⲛⲁⲥⲃ̅ⲧⲉ ⲧⲡⲉ ⲛⲁⲉⲓⲛⲉⲙⲉϥ ⲡⲉ ⲁⲟⲩ ⲉϥⲛⲁⲡⲱⲣⳉ ⲡϥ̅ⲑⲣⲟⲛⲟⲥ ⲁⲃⲁⲗ ϩⲓϫⲛ̅ ⲛ̅ⲧⲏⲟⲩ
ⲁⲟⲩ ⲉϥⲛⲁⲱⲣϫ ⲛ̅ⲙ̅ⲡⲏⲅⲏ ⲉⲧⳉⲁ ⲧⲡⲉ (ⲕ̅ⲑ̅) ⲁⲟⲩ ⲉϥⲛⲁⲱⲣϫ ⲛ̅ⲛ̅ⲥⲛ̅ⲧⲉ ⲙ̅ⲡⲕⲁϩ
ⲉϥⲛⲁⲧⲁϫⲣⲟ ⲛ̅ⲕⲗⲟⲟⲗⲉ ⲛ̅ϩⲣⲏⲉⲓ
ⲛⲁⲉⲓⲛⲉⲙⲉϥ ⲡⲉ ⲉⲓ̈ⲥⲁⲃⲧⲉ ⲛⲉϥ ⲁⲛⲁⲕ ⲡⲉⲛⲁϥⲣⲉϣⲉ ⲛⲉⲙⲉⲓ̈ ⲛⲁⲓ̈ⲣ̅ⲉⲩⲫⲣⲁⲛⲉ ⲙ̅ⲙⲏⲛⲉ ⲙ̅ⲡϥ̅ⲙ̅ⲧⲟ ⲁⲃⲁⲗ ⲛ̅ⲟⲩⲁⲉⲓϣ ⲛⲓⲙ
ⲁⲟⲩ ⲛⲁϥⲣ̅ⲉⲩⲫⲣⲁⲛⲉ ⲛ̅ⲧⲁⲣⲉϥϫⲱⲕ ⲁⲃⲁⲗ ⲛ̅ⲧⲟⲓⲕⲟⲩⲙⲉⲛⲏ ⲁⲟⲩ ⲛⲁϥⲣ̅ⲉⲩⲫⲣⲁⲛⲉ ⲁϫⲛ̅ ⲛ̅ϣⲏⲣⲉ ⲛ̅ⲛ̅ⲣⲱⲙⲉ ⳉⲁⲣⲉ ⲛⲉϥⲉϩⲱⲣ ⲇⲉ ⲧⲉ ⲛ̅ⲣⲱⲙⲉ ⲣⲉϣⲉ
ϯⲛⲟⲩ ϭⲉ ⲛⲁϣⲏⲣⲉ ⲥⲱⲧⲙⲉ ⲁⲣⲁⲉⲓ
ϯ ϩⲧⲏⲧⲛⲉ ⲁⲡϣⲉϫⲉ ⲛ̅ⲧⲁⲥⲃⲟⲩ ϫⲉ ⲁⲧⲉⲧⲛⲁⲣ̅ ⲟⲩⲛⲁϭ ⲛ̅ⲁϩⲉ ⲁⲟⲩ ⲧⲉⲧⲛ̅ⲣ̅ⲥⲟⲫⲟⲥ ⲙⲛ̅ⲣ̅ⲡⲃⲁⲗ ⲛ̅ⲛⲁϫⲡⲓⲟ
ⲛⲉⲉⲓ̈ⲉⲧϥ̅ ⲙ̅ⲡⲣⲱⲙⲉ ⲉⲧⲛⲁⲥⲱⲧⲙⲉ ⲛ̅ⲥⲱⲉⲓ ⲁⲟⲩ ⲡⲣⲱⲙⲉ ⲉⲧⲛⲁⲉⲣⲏϩ ⲁⲛⲁⳉⲱⲟⲩ ⲉⲧⲉ ⲛ̅ⲟⲩⳉⲓ ⲛ̅ⲣⲁⲉⲓⲥ ϩⲓⲣⲛ̅ ⲛⲁⲣⲟ ⲙ̅ⲙⲏⲛⲉ ⲉϥⲉⲣⲏϩ ⲁⲛⲟⲩⲉϭⲣⲟ ⲛ̅ⲛⲁⲙⲁⲛ̅ⲉⲓ ⲁⳉⲟⲩⲛ
ⲛⲁⳉⲱⲟⲩ ⲅⲁⲣ ϩⲉⲛⳉⲱⲟⲩ ⲛ̅ⲱⲛⳉ ⲛⲉ ⲁⲟⲩ ⲁⲣⲉ ⲡⲁⲟⲩⲱⳉⲉ ⲥⲁⲃⲧⲉ ⲁⲃⲁⲗ ϩⲓⲧⲙ̅ ⲡϫⲁⲉⲓⲥ ⲁ ⲡⲟⲩⲣⲁⲧ ⲇⲉ ⲛⲏⲟⲩ ⲁⲃⲁⲗ ϩⲓⲧⲙ̅ ⲡⲛⲟⲩⲛⲧⲉ ⲙⲛ̅ ϩⲱⲃ ⲛⲓⲙ ⲉⲧⲥⲁⲧⲡ
ⲛⲉⲧⲣ̅ⲛⲁⲃⲉ ⲁⲣⲁⲉⲓ ⲥⲉⲛⲁⲣ̅ⲃⲗⲁⲡⲧⲉⲓ ⲛ̅ⲧⲟⲩⲯⲩⲭⲏ ⲁⲟⲩ ⲛⲉⲧⲙⲁⲥⲧⲉ ⲙ̅ⲙⲁⲉⲓ ⲁⲩⲉ ⲛ̅ⳉⲃⲏⲣ ⲁⲡⲙⲟⲩ
ⲁ ⲧⲥⲟⲫⲓⲁ ⲕⲱⲧ ⲛ̅ⲟⲩⲏⲓ̈ ⲛⲉⲥ ⲁⲟⲩ ⲁⲥⲧⲁϫⲣⲟ ⲛ̅ⲥⲁⳉϥ̅ ⲛ̅ⲥⲧⲩⲗⲟⲥ
ⲁⲥⲕⲱⲛⲥ̅ ⲛ̅ⲛⲉⲥϣⲟⲩⲟⲩⲧ ⲁⲥⲣⲕⲉⲣⲁ ⲙ̅ⲡⲥ̅ⲏⲣⲡ ⲁⲩⲕⲣⲁⲧⲏⲣ ⲁⲥⲥⲁⲃⲧⲉ ⲛ̅ⲧⲥ̅ⲧⲣⲁⲡⲉⲍⲁ
ⲁⲥϫⲁⲩ ⲛ̅ⲛⲉⲥⳉⲙ̅ⳉⲉⲗ ⲉⲥⲙⲟⲩⲧⲉ ⳉⲛ̅ ⲟⲩⲛⲁϭ ⲛ̅ⲧⲁϣⲉⲁⲉⲓϣ ⲁϫⲙ̅ ⲡⲕⲣⲁⲧⲏⲣ ⲉⲥϫⲟⲩ ⲙ̅ⲙⲁⲥ
ϫⲉ ⲡⲁⲑⲏⲧ ⲉⲧⳉⲛ̅ ⲧⲏⲛⲉ ⲙⲁⲣⲉϥⲣⲉⲕⲧϥ̅ ϣⲁⲣⲁⲓ̈ ⲁⲟⲩ ⲡⲁϫⲉⲥ ⲛ̅ⲛⲉⲧϣⲁⲁⲧ ⲛ̅ⲥⲃⲟⲩ
ϫⲉ ⲁⲙⲏⲉⲓⲛⲉ ⲧⲉⲧⲛ̅ⲟⲩⲱⲙ ⲁⲃⲁⲗ ⳉⲛ̅ ⲛⲁⲁⲉⲓⲕ ⲁⲟⲩ ⲧⲉⲧⲛ̅ⲥⲟⲩ ⲁⲃⲁⲗ ⳉⲛ̅ ⲡⲏⲣⲡ ⲉⲧⲁⲉⲓⲣ̅ⲕⲉⲣⲁ ⲙ̅ⲙⲁϥ ⲛⲏⲧⲛⲉ
ⲕⲟⲩ ⲛ̅ⲥⲱⲧⲛⲉ ⲛ̅ⲧⲙⲛ̅ⲧⲁⲑⲏⲧ ϫⲁⲧⲉⲧⲛⲁⲱⲛⳉ ⲧⲉⲧⲛ̅ϣⲓⲛⲉ ⲥⲉ ⲧⲙⲛ̅ⲧⲣⲙ̅ⲛ̅ϩⲏⲧ ϫⲁ ⲧⲉⲧⲛⲁⲣ̅ⲁϩⲉ ⲁⲟⲩ ϫⲁ ⲧⲉⲧⲛⲁⲥⲁⲩⲧⲛⲉ ⲛ̅ⲧⲙⲛ̅ⲧⲣⲙ̅ⲛ̅ϩⲏⲧ ⳉⲛ̅ ⲟⲩⲥⲁⲩⲛⲉ ⲙⲉⲩⲉ ⲁⲧⲥⲃⲟⲩ ⳉⲛ̅ ⲟⲩⳉⲟ ⲉϥⲥⲟⲩⲧⲁⲛⲧ
ⲡⲉⲧϯⲥⲃⲟⲩ ⲛ̅ⲛⲉⲧϩⲁⲩ ⲁϥⲛⲁϫⲓ ⲛⲉϥ ⲛ̅ϩⲉⲛϣⲱⲥ ⲁ ⲡⲉⲧⲥⲁⲛⲧ ⲁⲃⲁⲗ ϩⲏⲧϥ̅ ⲙ̅ⲡϣⲱⲥ ⲛⲏⲟⲩ ⲁϫⲛ̅ ⲛⲉⲧϩⲁⲩ ϩⲉⲛⲕⲗ̅ⲗⲁⲙⲉ ⲇⲉ ⲛⲉ ⲛ̅ϫⲡⲓⲟ ⲛ̅ⲛ̅ⲁⲥⲉⲃⲏⲥ
ⲙⲛ̅ϫⲡⲓⲟ ⲛⲉⲧϩⲁⲩ ϫⲛ̅ ⲛⲟⲩⲙⲉⲥⲧⲱⲕ ϫⲡⲓⲟ ⲧⲁⲣⲉϥⲙⲣ̅ⲣⲓⲧⲕ̅
ϯ ⲧⲁⲫⲟⲣⲙⲏ ⲛ̅ⲟⲩⲥⲟⲫⲟⲥ ⲧⲁⲣⲉϥⲣ̅ϩⲟⲩⲟ ⲥⲟⲫⲟⲥ ⲙⲁⲧⲁⲙⲟ ⲡⲇⲓⲕⲁⲓⲟⲥ ⲧⲁⲣⲉϥⲣ̅ⳉⲣ̅ⲡ ⲛ̅ⲥⲁⲩⲛⲉ ⲛ̅ϩⲟⲩⲟ
ⲧⲁⲣⲭⲏ ⲛ̅ⲧⲥⲟⲫⲓⲁ ⲧⲉ ⲧⲙⲛ̅ⲧⲙⲁⲉⲓ ⲛⲟⲩⲛⲧⲉ ⲧⲙⲛ̅ⲧⲣⲙ̅ⲛ̅ϩⲏⲧ ⲇⲉ ⲛ̅ⲛⲉⲧⲟⲩⲁⲁⲃⲉ ⲡⲉ​ ⲡⳉⲣ̅ⲡ ⲛ̅ⲥⲁⲩⲛⲉ ⲡⲁⲟⲩϩⲏⲧ ⲇⲉ ⲉⲛⲁⲛⲟⲩϥ ⲡⲉ ⲙ̅ⲙⲉ ⲁⲡⲛⲟⲙⲟⲥ
ⳉⲙ̅ ⲡⲓⲥⲙⲁⲧ ⲅⲁⲣ ⲁⲕⲛⲁⲣ̅ ⲟⲩⲛⲁϭ ⲛ̅ⲁϩⲉ ⲁⲟⲩ ⲥⲉⲛⲁⲟⲩⲱϩ ⲁⲣⲁⲕ ⲛ̅ϩⲉⲛⲣⲙ̅ⲡⲉⲩⲉ ⲛ̅ⲱⲛⳉ
ⲡⲁϣⲏⲣⲉ ⲁⲕϣⲁⲣ̅ⲥⲟⲫⲟⲥ ⲁⲕⲛⲁⲉⲓⲣⲉ ⲛⲉⲕ ⲙⲛ̅ ⲛⲉⲧϩⲓⲧⲟⲩⲱⲕ ⲉⳉⲱⲡⲉ ⲇⲉ ⲁⲕϣⲁⲧϩⲟ ⲁⲕⲛⲁⲥⲱⲕ ⲡⲉⲑⲁⲩ ⲛⲉⲕ ⲟⲩⲁϩⲉⲉⲧⲕ̅ ⲡⲉⲧⲧⲁϫⲣⲟ ⲙ̅ⲙⲁϥ ⲁϫⲛ̅ ϩⲉⲛϭⲁⲗ ⲡⲉⲉⲓ ⲁϥⲙⲁⲛⲉ ⲛ̅ϩⲉⲛⲧⲏⲟⲩ ⲁⲟⲩ ⲁϥⲡⲏⲧ ⲥⲉ ϩⲉⲛϩⲁⲗⲉⲧⲉ ⲉⲩϩⲏⲗ ⲁϥⲕⲟⲩ ⲅⲁⲣ ⲛ̅ⲥⲱϥ ⲛ̅ⲛ̅ⳉⲟⲟⲩ ⲙ̅ⲡϥ̅ⲙⲁⲛ̅ⲉⲗⲁⲗⲉ ⲁⲟⲩ ⲁϥⲣ̅ⲡⲱⲃⳉ ⲛ̅ⲛ̅ⳉⲱⲟⲩ ⲛ̅ⲧϥ̅ⲕⲁⲉⲓⲉ ⲙ̅ⲙⲓⲛ ⲙ̅ⲙⲁϥ ⲁϥⲙⲁϩⲉ ⲇⲉ ⳉⲛ̅ ⲟⲩϫⲁⲉⲓⲉ ⲛ̅ⲁⲧⲙⲁⲩ ⲁⲟⲩ ⳉⲛ̅ ⲟⲩⲙⲁ ⲉϥⳉⲏϥ ⲛ̅ⲉⲓⲃⲉ ⲁϥⲥⲱⲟⲩϩ ⲇⲉ ⲁⳉⲟⲩⲛ ⲛ̅ⲛⲉϥϭⲓϫ ⲛ̅ⲟⲩϣⲟⲩϥⲉ
ⲟⲩⲛ̅ ⲟⲩⲥϩⲓⲙⲉ ⲛ̅ⲛⲁⳉⲧⲙ̅ⲙⲉ ⲁⲟⲩ ⲛ̅ⲁⲑⲏⲧ ⲛⲁϣⲟⲩⲟⲩⲧ ⲙ̅ⲡⲁⲉⲓⲕ ⲧⲉⲓ̈ ⲉⲧⲥⲁⲩⲛⲉ ⲉⲛ ⲛ̅ϣⲓⲡⲉ
ⲁⲥϩⲙⲉⲥ ϩⲓⲣⲛ̅ ⲛ̅ⲣ̅ⲟ ⲙ̅ⲡⲥ̅ⲏⲓ̈ ϩⲓ ⲟⲩⲧⲁⲕⲥ̅ ⲉⲥⲟⲩⲁⲛϩ ⲁⲃⲁⲗ ϩⲓ ⲙ̅ⲡⲗⲁⲧⲓⲁ
ⲉⲥⲙⲟⲩⲧⲉ ⲁⲛⲉⲧⲣ̅ⲡⲁⲣⲁⲅⲉ ⲁⲟⲩ ⲛⲉⲧⲥⲟⲩⲧⲱⲛ ϩⲓ ⲛⲟⲩⳉⲱⲟⲩ ⲉⲥϫⲟⲩ ⲙ̅ⲙⲁⲥ
ϫⲉ ⲛⲓⲙ ⲡⲉ ⲡⲁⲑⲏⲧ ⲉⲧⳉⲛ̅ ⲧⲏⲛⲉ ⲙⲁⲣⲉϥⲣⲉⲕⲧϥ̅ ϣⲁⲣⲁⲉⲓ ϯⲟⲩⲁϩⲥⲁϩⲛⲉ ⲇⲉ ⲛ̅ⲛⲉⲧϣⲁⲁⲧ ⲛ̅ⲥⲃⲟⲩ ⲉⲓ̈ϫⲟⲩ ⲙ̅ⲙⲁⲥ
ϫⲉ ⲟⲩⲱⲙ ⲛ̅ϩⲉⲛⲁⲉⲓⲕ ⲉⲩϩⲏⲡ ⳉⲛ̅ ⲟⲩⲟⲩⲣⲁⲧ ⲙⲛ̅ ⲟⲩⲙⲁⲩ ⲛ̅ϫⲓⲟⲩⲉ ⲉϥϩⲁⲗϭ
ϥⲥⲁⲩⲛⲉ ⲇⲉ ⲉⲛ ϫⲉ ⲁⲣⲉ ⲛ̅ⲣⲱⲙⲉ ⲙⲟⲩ ⳉⲁϩⲧⲏⲥ ⲁⲟⲩ ⲁⲥⲧⲱⲙⲧ ⲁⲡⲡⲁⲥⳉϥ̅ ⲛ̅ⲁⲙⲛ̅ⲧⲉ ⲁⲗⲗⲁ ⲡⲱⲧ ⲁⲡⲟⲩⲉⲓ̈ⲉ ⲕⲧⲙ̅ⲱⲥⲕ ⳉⲙ̅ ⲡⲥⲙⲁ ⲁⲟⲩ ⲙⲛ̅ⲥⲙⲛ̅ ⲛⲉⲕⲃⲉⲗ ⲁⳉⲟⲩⲛ ⲁϩⲣⲉⲥ ⲧⲉⲓ̈ ⲅⲁⲣ ⲧⲉ ⲧⳉⲉ ⲉⲧⲕ̅ⲛⲁϫⲓⲟⲟⲣⲉ ⲛ̅ⲟⲩⲙⲁⲩ ⲉⲡⲱⲕ ⲉⲛ ⲡⲉ ⲁⲟⲩ ⲉⲕⲛⲁⲟⲩⲱⲧⲃⲉ ⲛ̅ⲟⲩⲉⲓⲉⲣⲟ ⲛ̅ϣⲙ̅ⲙⲟ ⲥⲉϩⲱⲕ ⲇⲉ ⲁⲃⲁⲗ ⲛ̅ⲟⲩⲙⲁⲩ ⲉⲡⲱⲕ ⲉⲛ ⲡⲉ ⲁⲟⲩ ⲙⲛ̅ⲥⲟⲩ ⲁⲃⲁⲗ​ ⳉⲛ̅ ⲟⲩⲡⲏⲅⲏ ⲛ̅ϣⲙ̅ⲙⲟ ϫⲁ ⲕⲛⲁⲣ̅ ⲟⲩⲛⲁϭ ⲛ̅ⲁϩⲉ ⲡⲉⲧⳉⲛⲁⲛ ⲅⲁⲣ ⲁⳉⲟⲩⲛ ⲁⲣⲁⲥ ϥⲛⲁⲃⲱⲕ ⲁⳉⲣⲏⲓ̈ ⲁⲁⲙⲛ̅ⲧⲉ ⲡⲉⲧⲛⲁⲥⲉϩⲱϥ ⲇⲉ ⲁⲃⲁⲗ ϥⲛⲁⲟⲩϫⲉⲉⲓ ⲁⲟⲩ ϥⲛⲁⲱⲛⳉ ⲛ̅ϩⲟⲩⲟ ⲁⲁϣⲏ ⲛ̅ⲁϩⲉ ⲥⲉⲛⲁⲟⲩⲱϩ ⲇⲉ ⲁⲣⲁϥ ⲛ̅ϩⲉⲛⲣⲁⲙⲡⲉ ⲛ̅ⲱⲛⳉ̅
ⳉⲁⲣⲉ ⲟⲩϣⲏⲣⲉ ⲛ̅ⲥⲟⲫⲟⲥ ⲣ̅ⲉⲩⲫⲣⲁⲛⲉ ⲙ̅ⲡϥ̅ⲉⲓⲱⲧ ⲟⲩⲗⲩⲡⲏ ⲇⲉ ⲛ̅ⲧϥ̅ⲙⲱ ⲡⲉ ⲟⲩϣⲏⲣⲉ ⲛ̅ⲁⲑⲏⲧ
ⲛⲉϩⲱⲣ ⲛⲁϯϩⲏⲟⲩ ⲉⲛ ⲛ̅ⲛ̅ⲁⲛⲟⲙⲟⲥ ⳉⲁⲣⲉ ⲧⲇⲓⲕⲁⲓⲟⲥⲩⲛⲏ ⲇⲉ ⲛⲟⲩϩⲙⲉ ⲁⲃⲁⲗ ⳉⲙ̅ ⲡⲙⲟⲩ
ⲡϫⲁⲉⲓⲥ ⲛⲁⲙⲟⲩⲧ ⲟⲩⲯⲩⲭⲏ ⲉⲛ ⲛ̅ⲇⲓⲕⲁⲓⲟⲥ ⳉⲁ ⲡϩⲕⲟ ϥⲛⲁⲟⲩⲱⲗⲥ̅ ⲇⲉ ⲙ̅ⲡⲱⲛⳉ ⲛ̅ⲛ̅ⲁⲥⲉⲃⲏⲥ
ⳉⲁⲣⲉ ⲧⲙⲛ̅ⲧϩⲏⲕⲉ ⲑⲃ̅ⲃⲓⲉ ⲡⲣⲱⲙⲉ ⳉⲁⲣⲉ ⲛ̅ϭⲓϫ ⲇⲉ ⲛ̅ⲛ̅ϫⲱⲣⲉ ⲣ̅ⲣⲙ̅ⲙⲁⲟ ⲟⲩⲛ̅ ⲟⲩϣⲏⲣⲉ ⲉϥⲧⲥⲉⲃⲁⲉⲓⲧ ⲛⲁⲣ̅ⲥⲟⲫⲟⲥ ϥⲛⲁⲭⲣⲱ ⲇⲉ ⲙ̅ⲡⲁⲑⲏⲧ ϩⲱⲥ ⲣⲉϥϣⲙ̅ϣⲉ
ϥⲛⲁⲟⲩϫⲉⲓ̈ ⳉⲛ̅ ⲟⲩⲕⲁⲩⲙⲁ ⲛ̅ϭⲓ ⲟⲩⲣⲱⲙⲉ ⲛ̅ⲥⲁⲃⲉ ⲟⲩⲛ̅ ⲟⲩϣⲏⲣⲉ ⲇⲉ ⲙ̅ⲡⲁⲣⲁⲛⲟⲙⲟⲥ ⲛⲁϣⲱⲥⲙⲉ ⳉⲙ̅ ⲡⲱⲥⳉ
ⲁ ⲡⲥⲙⲟⲩ ⲙ̅ⲡⲁϫⲁⲉⲓⲥ ϩⲓϫⲛ̅ ⲧⲁⲡⲉ ⲛ̅ⲛ̅ⲇⲓⲕⲁⲓⲟⲥ ⲟⲩⲛ̅ ⲟⲩϩⲏⲃⲉ ⲛ̅ϣⲁⲣⲁϩⲉ ⲛⲁϩⲱⲃⲥ̅ ⲛ̅ⲧⲧⲁⲡⲣⲟ ⲛ̅ⲛ̅ⲁⲥⲉⲃⲏⲥ
ⲟⲩⲥⲁⲉⲓⲧ ⲉⲛⲁⲛⲟⲩϥ ⲡⲉ ⲡⲣ̅ⲡⲙⲉⲩⲉ ⲙ̅ⲡⲇⲓⲕⲁⲓⲟⲥ ⲡⲣⲉⲛ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲃⲱⲕ
ⲡⲥⲟⲫⲟⲥ ⳉⲙ̅ ⲡϥ̅ϩⲏⲧ ⲛⲁϣⲱⲡ ⲁⲣⲁϥ ⲛ̅ⲧⲉⲛⲧⲟⲗⲏ ⲡⲉⲧⳉⲧⲣ̅ⲧⲁⲣⲧ ⲇⲉ ⲉϥϭⲁⲩϭ ⳉⲛ̅ ⲛⲉϥⲥⲡⲁⲧⲟⲩ ϥⲛⲁϩⲉⲓ̈ⲉ
ⲡⲉⲧⲙⲁϩⲉ ⳉⲛ̅ ⲟⲩⲙⲛ̅ⲧⲃⲁⲗϩⲏⲧ ⲁϥⲙⲁϩⲉ ⳉⲛ̅ ⲟⲩⲧⲁϫⲣⲟ ⲡⲉⲧⲕⲧⲟ ⲇⲉ ⲁⲃⲁⲗ ⲛ̅ⲛⲉϥⳉⲱⲟⲩ ϥⲛⲁⲟⲩⲱⲛϩ ⲁⲃⲁⲗ
ⲡⲉⲧϫⲱⲣⲙⲉ ⲛ̅ⲛⲉϥⲃⲉⲗ ⳉⲛ̅ ⲟⲩⲕⲣⲁϥ ϥⲛⲁⲥⲱⲟⲩϩ ⲗⲩⲡⲏ ⲁⳉⲟⲩⲛ ⲛ̅ⲛ̅ⲣⲱⲙⲉ ⲡⲉⲧϫⲡⲓⲟ ⲇⲉ ⳉⲛ̅ ⲟⲩⲟⲩⲱⲛϩ ⲁⲃⲁⲗ ϥⲛⲁⲉⲩⲉ ⲛ̅ⲉⲓⲣⲏⲛⲏ
ⲁ ⲧⲡⲏⲅⲏ ⲙ̅ⲡⲱⲛⳉ ⳉⲛ̅ ⲧϭⲓϫ ⲙ̅ⲡⲇⲓⲕⲁⲓⲟⲥ ⲡⲧⲉⲕⲟ ⲇⲉ ⲛⲁϩⲱⲃⲥ̅ ⲁⲣⲛ̅ ⲧⲧⲁⲡⲣⲟ ⲙ̅ⲡⲁⲥⲉⲃⲏⲥ
ⳉⲁⲣⲉ ⲡⲙⲁⲥⲧⲉ ⲧⲟⲩⲛⲟⲩⲥ ⲟⲩϯⲧⲱⲛ ⲟⲩⲁⲛ ⲇⲉ ⲛⲓⲙ ⲉⲧϫⲓ ⲉⲛ ⲛ̅ϭⲁⲛⲥ̅ ⲧⲙⲛ̅ⲧⳉⲃⲏⲣ ⲛⲁϩⲁⲃⲥⲟⲩ
ⲡⲉⲧⲉⲓⲛⲉ ⲛ̅ⲟⲩⲥⲟⲫⲓⲁ ⲁⲃⲁⲗ ⳉⲛ̅ ⲣⲱϥ ⲁϥⲣⲱϩⲧ ⲛ̅ⲟⲩⲣⲱⲙⲉ ⲛ̅ⲁⲑⲏⲧ ⳉⲛ̅ ⲟⲩϭⲉⲣⲱⲃ
ⲛ̅ⲥⲟⲫⲟⲥ ⲛⲁϩⲱⲃⲥ̅ ⲛ̅ϩⲉⲛϣⲱⲥ ⲧⲧⲁⲡⲣⲟ ⲇⲉ ⲛ̅ⲟⲩⳉⲧⲣ̅ⲧ̅ⲓⲣ ⲛⲁⳉⲛⲁⲛ ⲁⳉⲟⲩⲛ ⲁⲡⳉⲱϣϥ̅
ⲡⲧⳉⲡⲟ ⲛ̅ⲟⲩⲣⲙ̅ⲙⲁⲟ ⲡⲉ ⲟⲩⲡⲟⲗⲓⲥ ⲉⲥⲁⲣϫ ⲡⳉⲱϣϥ ⲇⲉ ⲛ̅ⲛ̅ⲁⲥⲉⲃⲏⲥ ⲧⲉ ⲧⲙⲛ̅ⲧϩⲏⲕⲉ
ⳉⲁⲣⲉ ⲛ̅ϩⲃⲏⲟⲩⲉ ⲙ̅ⲡⲇⲓⲕⲁⲓⲟⲥ ⲧⳉⲡⲟ ⲡⲱⲛⳉ ⲛ̅ⲕⲁⲣⲡⲟⲥ ⲇⲉ ⲛ̅ⲛ̅ⲁⲥⲉⲃⲏⲥ ⲛⲉ ⲛ̅ⲛⲁⲃⲉ
ⳉⲁⲣⲉ ⲧⲥⲃⲟⲩ ⲉⲣⲏϩ ⲁⲛⳉⲱⲟⲩ ⲙ̅ⲡⲱⲛⳉ ⲧⲥⲃⲟⲩ ⲉⲧⲉ ⲙ̅ⲡⲟⲩϫⲡⲓⲁⲥ ⲡⲗⲁⲛⲁ
ⳉⲁⲣⲉ ⲛ̅ⲥⲡⲁⲧⲟⲩ ⲙ̅ⲙⲓⲉ ϩⲱⲡ ⲟⲩⲙⲛ̅ⲧϫⲁϫⲉ ⲛ̅ⲁⲑⲏⲧ ⲇⲉ ⲛⲉⲧⲉⲓⲛⲉ ⲁⲃⲁⲗ ⲛ̅ϩⲉⲛⲥⲁϩⲟⲩ
ⲁⲃⲁⲗ ⳉⲛ̅ ⲧⲙⲛ̅ⲧϩⲁϩ ⲛ̅ϣⲉϫⲉ ⲛⲉⲕⲣ̅ⲃⲁⲗ ⲁⲛⲁⲃⲉ ⲉⲕϯⲥⲟ ⲇⲉ ⲁⲛⲉⲕⲥⲡⲁⲧⲟⲩ ⲕⲛⲁⲣ̅ⲣⲙ̅ⲛ̅ϩⲏⲧ
ⲟⲩϩⲉⲧ ⲉϥⲥⲁⲧⲡ̅ ⲡⲉ ⲡⲗⲉⲥ ⲛ̅ⲛ̅ⲇⲓⲕⲁⲓⲟⲥ ⲡϩⲏⲧ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲱϫⲛⲉ
ⲛ̅ⲥⲡⲁⲧⲟⲩ ⲛ̅ⲛ̅ⲇⲓⲕⲁⲓⲟⲥ ⲥⲁⲩⲛⲉ ⲛ̅ⲛⲉⲧϫⲁⲥⲉ ⲁ ⲛ̅ⲁⲑⲏⲧ ⲇⲉ ⲛⲁⲙⲟⲩ ⳉⲛ̅ ⲟⲩϣⲟⲩⲟⲩⲧ
ⲡⲥ̅ⲙⲟⲩ ⲙ̅ⲡⲛⲟⲩⲛⲧⲉ ⲡⲉⲧⲣ̅ⲣⲙ̅ⲙⲁⲟ ⲁⲟⲩ ⲛⲟⲩⲟⲩⲱϩ ⲁⲣⲁϥ ⲛ̅ⲟⲩⲗⲩⲡⲏ ⲙ̅ⲡϩⲏⲧ
ⳉⲁⲣⲉ ⲡⲁⲑⲏⲧ ⳉⲙ̅ ⲡϥ̅ⲥⲱⲃⲉ ⲉⲓⲣⲉ ⲛ̅ⲟⲩⲙⲛ̅ⲧⳉⲉϥⲧ ⳉⲁⲣⲉ ⲧⲥⲟⲫⲓⲁ ⲇⲉ ⲧⳉⲡⲟ ⲙⲛ̅ⲧⲥⲁⲃⲉ ⲙ̅ⲡⲣⲱⲙⲉ
ⳉⲁⲣⲉ ⲡⲁⲥⲉⲃⲏⲥ ϥⲓ ⳉⲁ ⲡⲧⲉⲕⲟ ⲛ̅ⲉⲡⲓⲑⲩⲙⲓⲁ ⲇⲉ ⲛ̅ⲛ̅ⲇⲓⲕⲁⲓⲟⲥ ⲥⲁⲧⲡ̅
ⲡⲁⲥⲉⲃⲏⲥ ⲛⲁⲧⲉⲕⲟ ⳉⲛ̅ ⲟⲩⳉⲁⲧⲏⲟⲩ ⲉⲥⲙⲁϩⲉ ⲡⲇⲓⲕⲁⲓⲟⲥ ⲇⲉ ⲛⲁⲣⲉⲕⲧϥ̅ ⲁⲃⲁⲗ ⲙ̅ⲙⲁⲥ ϥⲟⲩϫⲉⲓ̈ ϣⲁ ⲁⲛⲏϩⲉ
ⲛ̅ⲧⳉⲉ ⲛ̅ⲟⲩⲉⲗⲉⲗϩⲙ̅ϫ ⲉⳉⲁⲣⲉϥⲣ̅ⲃⲟⲟⲛⲉ ⲛ̅ⲛ̅ⲛⲉϫⲉ ⲙⲛ̅ ⲟⲩⲕⲁⲡⲛⲟⲥ ⲛ̅ⲛ̅ⲃⲉⲗ ⲧⲉⲓ̈ ⲧⲉ ⲧⳉⲉ ⲛ̅ⲧⲡⲁⲣⲁⲛⲟⲙⲓⲁ ⲛ̅ⲛⲉⲧⲉⲓⲣⲉ ⲙ̅ⲙⲁⲥ
ⳉⲁⲣⲉ ⲧⲙⲛ̅ⲧⲙⲁⲉⲓⲛⲟⲩⲧⲉ. ⲟⲩⲱϩ ⳉⲛ̅ ⲟⲩⲛⲁϭ ⲛ̅ⲁϩⲉ ⲛ̅ⲣⲁⲙⲡⲉ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲥⲃⲁⲕ
ⳉⲁⲣⲉ ⲡⲟⲩⲛⲁϥ ⲱⲥⲕ ⲙⲛ̅ ⲡⲇⲓⲕⲁⲓⲟⲥ ⲑⲉⲗⲡⲓⲥ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲧⲉⲕⲟ
ⲡ̅ϫⲓⲥⲉ ⲙ̅ⲡⲉⲧⲟⲩⲁⲁⲃⲉ ⲡⲉ ⲧϩⲛⲱϩⲉ ⲙ̅ⲡϫⲁⲉⲓⲥ ⲟⲩⳉⲱϣϥ ⲇⲉ ⲡⲉ ⲛ̅ⲛⲉⲧⲣ̅ϩⲱⲃ ⲁⲡⲡⲉⲑⲁⲩ
ⲙⲁⲣⲉ ⲡⲇⲓⲕⲁⲓⲟⲥ ϯ ⲁⲡⲁϩⲟⲩ ϣⲁ ⲁⲛⲏϩⲉ ⲛ̅ⲁⲥⲉⲃⲏⲥ ⲇⲉ ⲛⲁⲟⲩⲱϩ ⲉⲛ ϩⲓϫⲙ̅ ⲡⲕⲁϩ
ⲧⲧⲁⲡⲣⲟ ⲛ̅ⲛ̅ⲇⲓⲕⲁⲓⲟⲥ ⲛⲁⲧⲉⲩⲟ ⲁⲃⲁⲗ ⲛ̅ⲧⲥⲟⲫⲓⲁ ⲡⲗⲉⲥ ⲇⲉ ⲛ̅ⲛ̅ⲣⲉϥⲣ̅ⲛⲁⲃⲉ ⲛⲁⲧⲉⲕⲟ
ⲛ̅ⲥⲡⲁⲧⲟⲩ ⲛ̅ϩⲉⲛⲣⲱⲙⲉ ⲛ̅ⲇⲓⲕⲁⲓⲟⲥ ⲥⲁⲩⲛⲉ ⲛ̅ϩⲉⲛⲭⲁⲣⲓⲥ ⲧⲧⲁⲡⲣⲟ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⳉⲁⲣⳉⲣ̅
ⲙⲛ̅ ⲭⲣⲏⲙⲁ ⲛⲁϯϩⲏⲟⲩ ⲙ̅ⲡϩⲟⲟⲩⲉ ⲛ̅ⲧⲟⲣⲅⲏ ⳉⲁⲣⲉ ⲧⲇⲓⲕⲁⲓⲟⲥⲩⲛⲏ ⲇⲉ ⲧⲟⲩϫⲟ ⲁⲃⲁⲗ ⳉⲙ̅ ⲡⲙⲟⲩ
ϩⲉⲛⲃⲁⲧⲉ ⲙ̅ⲡⲙ̅ⲧⲟ ⲁⲃⲁⲗ ⲙ̅ⲡϫⲁⲉⲓⲥ ⲛⲉ ϩⲛ̅ⳉⲓ ⲛ̅ⲕⲣⲁϥ ⲡⳉⲓ ⲇⲉ ⲙ̅ⲙⲓⲉ ⲥⲁⲧⲡ̅ ⲛⲉϥ
ⲡⲙⲁ ⲉⲧⲉ ⲡϣⲱⲥ ⲛⲁⲃⲱⲕ ⲁⳉⲟⲩⲛ ⲁⲣⲁϥ ⲁⲣⲉ ⲡⲕⲉⳉⲱⲥϥ ⲙ̅ⲙⲟ ⲧⲧⲁⲡⲣⲟ ⲇⲉ ⲛ̅ⲛⲉⲧⲑⲃ̅ⲃⲓⲏⲟⲩ ⲛⲁⲣ̅ⲙⲉⲗⲉⲧⲁ ⲛ̅ⲧⲥⲟⲫⲓⲁ
ⲧⲙⲛ̅ⲧⲃⲁⲗϩⲏⲧ ⲛ̅ⲛⲉⲧⲥⲟⲩⲧⲁⲛⲧ ⲛⲁϫⲓ ⲙⲁⲉⲓⲧ ϩⲏⲧⲟⲩ ⲁϣⲁ ⲡⲇⲓⲕⲁⲓⲟⲥ ⲙⲟⲩ ⳉⲁⲣⲟⲩⲣ̅ϩⲧⲏⲟⲩ ⲛ̅ⲥⲱϥ ⳉⲁⲣⲟⲩⲉⲓⲁ ⲧⲟⲟⲧⲟⲩ ⲇⲉ ⲥⲉ ⲡⲧⲉⲕⲟ ⲙ̅ⲡⲁⲥⲉⲃⲏⲥ ⲁⲟⲩ ⳉⲁⲣⲟⲩⲣⲉϣⲉ ⲙ̅ⲙⲁϥ
ⲧⲇⲓⲕⲁⲓⲟⲥⲩⲛⲏ ⲙ̅ⲡⲉⲧⲟⲩⲁⲁⲃⲉ ⲛⲁⲥⲁⲩⲧⲛⲉ ⲛ̅ⲛⲉϥⳉⲱⲟⲩ ⲡⲣⲉϥϫⲓⲛ̅ϭⲁⲛⲥ̅ ⲇⲉ ⲛⲁϩⲉⲓ̈ⲉ ⲁⳉⲣⲏⲓ̈ ⲁⲩⲙⲛ̅ⲧⳉⲉϥⲧ
ⲧⲇⲓⲕⲁⲓⲟⲥⲩⲛⲏ ⲛ̅ⲛ̅ⲣⲱⲙⲉ ⲉⲧⲥⲟⲩⲧⲁⲛⲧ ⲛⲁⲧⲟⲩϫⲁⲩ ⲁ ⲙⲡⲁⲣⲁⲛⲟⲙⲟⲥ ⲇⲉ ⲛⲁⲧⲉⲕⲟ ⳉⲛ̅ ⲧⲟⲩⲙⲛ̅ⲧⳉⲉϥⲧ
ⲁϣⲁ ⲟⲩⲣⲱⲙⲉ ⲉⲛⲁⲛⲟⲩϥ ⲙⲟⲩ ⲙⲁ ⲧϥϩⲉⲗⲡⲓⲥ ⲱϫⲛⲉ ⲡϣⲟⲩϣⲟⲩ ⲇⲉ ​ⲛ̅ⲛ̅ⲁⲥⲉⲃⲏⲥ ⲛⲁⲧⲉⲕⲟ
ⲡⲇⲓⲕⲁⲓⲟⲥ ⳉⲁⲣⲉϥⲉⲓ ⲁⲃⲁⲗ ⳉⲁ ϩⲉⲛϣⲛⲏⲟⲩ ⲥⲉⲛⲁϯ ⲇⲉ ⲙ̅ⲡⲣⲉϥⲣⲛⲁⲃⲉ ⲁⲡϥ̅ⲙⲁ
ⲟⲩⲛ̅ ⲟⲩϭⲁⲣⲟϥ ​ⲛ̅ⲛ̅ⲣⲙ̅ⲛ̅ϯⲙⲉ ⳉⲛ̅ ⲧⲧⲁⲡⲣⲟ ⲙ̅ⲡⲡⲁⲣⲁⲛⲟⲙⲟⲥ ⲧⲁⲓⲥⲑⲏⲥⲓⲥ ⲇⲉ ⲛ̅ⲛ̅ⲇⲓⲕⲁⲓⲟⲥ ⲥⲟⲩⲧⲁⲛⲧ
ⲁⳉⲁⲣⲉ ⲙ̅ⲡⲟⲗⲓⲥ ϫⲓⲥⲉ ⳉⲛ̅ ⲛ̅ⲥⲙⲟⲩ ⲛ̅ⲛ̅ⲇⲓⲕⲁⲓⲟⲥ
ⳉⲁⲣⲟⲩⳉⲣ̅ⳉⲱⲣⲟⲩ ⲇⲉ ⳉⲛ̅ ⲧⲧⲁⲡⲣⲟ ⲛ̅ⲛ̅ⲁⲥⲉⲃⲏⲥ
ⳉⲁⲣⲉ ⲡⲁⲑⲏⲧ ⲱⲗⲕ ϣⲉ ⲥⲉ ⲛⲉϥⲣⲙ̅ⲛ̅ϯⲙⲉ ⳉⲁⲣⲉ ⲟⲩⲣⲱⲙⲉ ⲇⲉ ⲛ̅ⲥⲁⲃⲉ ⲕⲁⲣⲱϥ
ⳉⲁⲣⲉ ⲟⲩⲣⲱⲙⲉ ⲛ̅ⲗⲉⲥ ⲥⲛⲟ ϭⲱⲗⲡ ϩⲉⲛϣⲁϫⲛⲉ ⲁⲃⲁⲗ ⳉⲛ̅ ⲟⲩⲥⲁⲩϩⲥ̅ ⳉⲁⲣⲉ ⲡⲡⲓⲥⲧⲟⲥ ⲇⲉ ⳉⲙ ⲡϥ̅ϣⲉϫⲉ ϩⲱⲡ ⲛ̅ϩⲉⲛϩⲃⲏⲟⲩⲉ
ⳉⲁⲣⲉ ⲛⲉⲧⲉ ⲙⲛ̅ⲧⲉⲩ ⲡⲣ̅ϩⲙ̅ⲙⲉ ⲥⲣⲁϥⲣⲉϥ ⲛ̅ⲧⳉⲉ ⲛ̅ϩⲉⲛϭⲱⲃⲉ ⲁⲣⲉ ⲡⲟⲩϫⲉⲓ̈ ⲇⲉ ⳉⲛ̅ ⲟⲩⲛⲁϭ ⲛ̅ϣⲁϫⲛⲉ
ⳉⲁⲣⲉ ⲡⲡⲟⲛⲏⲣⲟⲥ ⲙⲉⲩⲉ ⲁⲡⲡⲉⲑⲁⲩ ⲁϥϣⲁⲧⲱⳉ ⲙⲛ̅ ⲡⲇⲓⲕⲁⲓⲟⲥ ϥⲙⲁⲥⲧⲉ ⲇⲉ ⲛ̅ⲛ̅ϩⲃⲏⲟⲩⲉ ⲙ̅ⲡⲱⲣϫ
ⳉⲁⲣⲉ ⲟⲩⲥϩⲓⲙⲉ ⲉⲩⲛ̅ⲧⲉⲥ ϩⲙⲁⲧ ⲧⲟⲩⲛⲟⲩⲥ ⲟⲩⲉⲁⲩ ⲙ̅ⲡⲥϩⲉⲓ ⲟⲩⲑⲣⲟⲛⲟⲥ ⲇⲉ ⲛ̅ϣⲱⲥ ⲡⲉ ⲟⲩⲥϩⲓⲙⲉ ⲉⲥⲙⲁⲥⲧⲉ ⲛ̅ⲙ̅ⲙⲛ̅ⲧⲙⲓⲉ ⲛ̅ⲣⲉϥϫⲛⲟ ⲛⲁⲣ̅ϣⲧⲁ ⲛ̅ⲧⲙⲛ̅ⲧⲣⲙ̅ⲙⲁⲟ ⲛ̅ϫⲟⲣⲉ ⲇⲉ ⲛⲁⲧⲁϫⲣⲟ ⳉⲛ̅ ⲧⲙⲛ̅ⲧⲣⲙ̅ⲙⲁⲟ
ⲁⲣⲉ ⲟⲩⲣⲱⲙⲉ ⲛ̅ⲛⲁⲏⲧ ⲣ̅ⲁⲅⲁⲑⲟⲛ ⲛ̅ⲧϥ̅ⲯⲩⲭⲏ ⲡⲁⲧⲛⲁⲉ ⲇⲉ ⲛⲁⲧⲉⲕⲟ ⲡϥ̅ⲥⲱⲙⲁ
ⲁ ⲡⲉⲧϫⲟ ⲇⲉ ⲛ̅ⲧⲇⲓⲕⲁⲓⲟⲥⲩⲛⲏ ⲣ̅ϩⲱⲃ ⲁⲧⲡⲓⲥⲧⲓⲥ ⲟⲩⲃⲉⲕⲉ ⲙ̅ⲙⲓⲉ ⲡⲉ ⲡⲥⲡⲉⲣⲙⲁ ⲛ̅ⲛ̅ⲇⲓⲕⲁⲓⲟⲥ
ⲁⲩⲧⳉⲡⲟ ⲟⲩϣⲏⲣⲉ ⲛ̅ⲇⲓⲕⲁⲓⲟⲥ ⲁⲡⲱⲛⳉ ⲡⲇⲓⲱⲅⲙⲟⲥ ⲇⲉ ⲙ̅ⲡⲁⲥⲉⲃⲏⲥ ⲡⲉ ⲡⲙⲟⲩ
ϩⲉⲛⲁⲕⲁⲑⲁⲣⲧⲟⲥ ⲛ̅ⲛⲁϩⲣⲙ̅ ⲡⲛⲟⲩⲧⲉ ⲛⲉ ⲛ̅ⲛⲁⳉⲧϩⲏⲧ ⲥⲉϣⲏⲡ ⲇⲉ ⲛ̅ⲛⲁϩⲣⲉϥ ⲛ̅ϭⲓ ⲟⲩⲁⲛ ⲛⲓⲙ ⲉⲧⲟⲩⲁⲁⲃⲉ ⳉⲛ̅ ⲡⲟⲩⳉⲟ
ⲡⲉⲧⲛⲁϣⲡ ⲧⲟⲟⲧϥ ⲛ̅ⲟⲩⲉ ⳉⲛ̅ ⲟⲩϫⲓⲛ̅ϭⲁⲛⲥ̅ ϥⲛⲁⳉⲱⲡⲉ ⲉⲛ ⲉϥⲟⲩⲁⲁⲃⲉ ⲁⳉⲓⲥⲉ ⲡⲉⲧϫⲟ ⲇⲉ ⲛ̅ⲟⲩⲇⲓⲕⲁⲓⲟⲥⲩⲛⲏ ϥⲛⲁϫⲓ ⲛ̅ⲟⲩⲃⲉⲕⲉ ⲙ̅ⲡⲓⲥⲧⲓⲥ
ⲛ̅ⲧⳉⲉ ⲛ̅ⲟⲩⲕⲁϣⲁⲃⲉⲗ ⲉϥⳉⲛ̅ ϣⲉⲛⲧⲥ̅ ⲛ̅ⲟⲩⲉϣⲟⲩ ⲧⲉⲓ̈ ⲧⲉ ⲧⳉⲉ ⲙ̅ⲡⲥⲁⲉⲓⲉ ⲛ̅ⲟⲩⲥϩⲓⲙⲉ ⲉⲥⲣ̅ⲃⲟⲟⲛⲉ
ⲛⲁⲛⲟⲩ ⲡⲟⲩⲱⳉⲉ ⲧⲏⲣϥ̅ ⲛ̅ⲛ̅ⲇⲓⲕⲁⲓⲟⲥ ⲛ̅ⳉⲟⲟⲩ ⲇⲉ ⲛ̅ⲛ̅ⲁⲇⲓⲕⲟⲥ ϩⲁⲩ
ⲟⲩⲛ̅ ⲡⲉⲧϫⲟ ⲛ̅ⲛⲱϥ ⲙ̅ⲙⲓⲛ ⲙ̅ⲙⲁϥ ⲉⲩⲣ̅ϩⲟⲩⲟ ⲛⲉϥ ⲟⲩⲛ̅ ⲛⲉⲧⲥⲱⲟⲩϩ̅ ϩⲟⲩⲉ ⲁⳉⲟⲩⲛ ⲁⲟⲩ ⲉⲩϣⲁⲁⲧ
ⲧⲯⲩⲭⲏ ⲉⲧⲟⲩⲥⲙⲟⲩ ⲁⲣⲁⲥ ⲣⲁⲩⲧ ⲧⲏⲣⲥ̅ ⲛⲁⲛⲟⲩ ⲟⲩⲣⲱⲙⲉ ⲇⲉ ⲉⲛ ⲛ̅ⲣⲉϥϭⲱⲛⲧ
ⲡⲉⲧⲱⲧⲡ ⲥⲟⲩⲟ ⲁⳉⲟⲩⲛ ⳉⲁⲣⲉ ⲟⲩⲛⲓⲉⲓϣⲉ ⲥϩⲟⲩⲱⲣϥ ⲡⲥⲙⲟⲩ ⲇⲉ ⲛⲏⲟⲩ ⲁϫⲛ̅ ⲧⲁⲡⲉ ⲙ̅ⲡⲉⲧϯ
ⲛⲉⲧⲙⲉⲩⲉ ⲁϩⲉⲛⲡⲉⲧⲛⲁⲛⲟⲩⲟⲩ ⲁϥϣⲓⲛⲉ ⲥⲉ ϩⲉⲛⲭⲁⲣⲓⲥ ⲉⲛⲁⲛⲟⲩⲟⲩ ⲙ̅ⲡⲉⲑⲁⲩ ⲇⲉ ⲛⲁⲧⲉϩⲟ ⲡⲉⲧϣⲓⲛⲉ ⲛ̅ⲥⲱⲟⲩ
ⲡⲉⲧⲕⲟⲩ ⲛ̅ϩⲧⲏϥ ⲁⲩⲙⲛ̅ⲧⲣⲙ̅ⲙⲁⲟ ⲛⲁϩⲉⲓ̈ⲉ ⲡⲉⲧⲛⲁⲉ ⲇⲉ ⲛ̅ⲛ̅ϩⲏⲕⲉ ⲥⲉⲛⲁⲣ̅ⲙⲁⲕⲁⲣⲓⲍⲉ ⲙ̅ⲙⲁϥ ⲡⲉⲧⲕⲱⲧ ⲙ̅ⲡϥ̅ⲏⲓ̈ ⳉⲛ̅ ⲟⲩϫⲓⲛ̅ϭⲁⲛⲥ̅ ⲁϥⲛⲁⲕⲁ ϩⲉⲛⲙ̅ⲕⲁϩ ⲛ̅ϩⲏⲧ ⲛ̅ⲛⲉϥϣⲏⲣⲉ
ⲡⲉⲧϣⲉⲉⲓ ⲇⲉ ⲉⲛ ⲙⲛ ̅ⲡϥ̅ⲏⲓ̈ ⲛⲁⲣ̅ⲕⲗⲏⲣⲟⲛⲟⲙⲉⲓ ⲛ̅ϩⲉⲛⲧⲏⲟⲩ ⲡⲁⲑⲏⲧ ⲛⲁⲣ̅ⳉⲙ̅ⳉⲉⲗ ⲙ̅ⲡⲥⲁⲃⲉ
ⲟⲩⲛ̅ ⲟⲩϣⲏⲛ ⲛ̅ⲱⲛⳉ ⲛⲁⲣⲱⲧ ⲁⲃⲁⲗ ⳉⲙ̅ ⲡⲕⲁⲣⲡⲟⲥ ⲛ̅ⲧⲇⲓⲕⲁⲓⲟⲥⲩⲛⲏ ⲥⲉⲛⲁⲙⲟⲩⲟⲩⲧ ⲇⲉ ⲛ̅ⲙ̅ⲯⲩⲭⲏ ⲛ̅ⲙ̅ⲡⲁⲣⲁⲛⲟⲙⲟⲥ ⳉⲛ̅ ⲟⲩⲙⲛ̅ⲧϣⲁⲣⲁϩⲉ
ⳉⲡⲉ ⲙⲟⲅⲓⲥ ⲁⲣⲉ ⲡⲇⲓⲕⲁⲓⲟⲥ ⲛⲁⲟⲩϫⲉⲓ̈ ⲉⲓⲁ ⲡⲣⲉϥⲣ̅ⲛⲁⲃⲉ ⲙⲛ̅ ⲡⲁⲥⲉⲃⲏⲥ ⲁⲩⲛⲁⲟⲩⲱⲛϩ̅ ⲁⲃⲁⲗ ⲧⲟⲛ​
ⳉⲁⲣⲉ ⲡⲉⲧⲙⲉⲓ̈ⲉ ⲛ̅ⲧⲥ̅ⲃⲟⲩ ⲙⲉⲣⲉ ⲧⲁⲓⲥⲑⲏⲥⲓⲥ ⲟⲩⲁⲑⲏⲧ ⲇⲉ ⲡⲉ ⲡⲉⲧⲙⲁⲥⲧⲉ ⲛ̅ⲛ̅ϫⲡⲓⲟ
ⲛⲁⲛⲟⲩ ⲡⲉⲧⲁϩϭⲓⲛⲉ ⲛ̅ⲟⲩϩⲙⲁⲧ ⲛ̅ⲛⲁϩⲣⲙ̅ ⲡⲛⲟⲩⲛⲧⲉ ⲁⲣⲉ ⲟⲩⲣⲱⲙⲉ ⲛ̅ⲣⲉϥⲙⲉⲩⲉ ⲁⲡⲡⲉⲑⲁⲩ ⲣ̅ⲡⲁⲣⲁⲛⲟⲙⲉⲓ
ⲙⲛ̅ ⲣⲱⲙⲉ ⲛⲁⲥⲁⲩⲧⲛⲉ ⲁⲃⲁⲗ ⳉⲛ̅ ⲟⲩⲁⲛⲟⲙⲓⲁ ⲛ̅ⲛⲟⲩⲛⲉ ⲇⲉ ⲛ̅ⲛ̅ⲇⲓⲕⲁⲓⲟⲥ ⲛⲁⲡⲱⲣⲕ ⲉⲛ
ⲟⲩⲕⲗⲁⲙ ⲙ̅ⲡⲥ̅ϩⲉⲓ ⲡⲉ ⲟⲩⲥϩⲓⲙⲉ ⲛ̅ϫⲟⲟⲣⲉ ⲛ̅ⲧⳉⲉ ⲇⲉ ⲛ̅ⲟⲩϥⲛ̅ⲧ ⲉϥⳉⲛ̅ ⲟⲩⳉⲟ ⲁⲟⲩ ⲟⲩϩⲁⲗⲉ ⲉϥⳉⲛ̅ ⲟⲩⳉⲁⲉⲓⲧⲉ ⲧⲉⲓ̈ ⲧⲉ ⲧⳉⲉ ⲉⲧⲉ ⲟⲩⲛ̅ ⲟⲩⲥϩⲓⲙⲉ ⲉⲥⲣ̅ⲃⲟⲟⲛⲉ ⲛ̅ⲁⲧⲉⲕⲟ ⲡⲥ̅ϩⲉⲓ̈
ϩⲉⲛϩⲉⲡ ⲛⲉ ⲙ̅ⲙⲉⲩⲉ ⲛ̅ⲛ̅ⲇⲓⲕⲁⲓⲟⲥ ⳉⲁⲣⲉ ⲛ̅ⲁⲥⲉⲃⲏⲥ ⲇⲉ ⲣ̅ϩⲙ̅ⲙⲉ ⲛ̅ϩⲉⲛⲕⲣⲁϥ
ⲧⲧⲁⲡⲣⲟ ⲛ̅ⲛ̅ⲇⲓⲕⲁⲓⲟⲥ ⲛⲁⲧⲟⲩϫⲁⲩ ⲟⲩⲕⲣⲁϥ ⲇⲉ ⲧⲉ ⲧⲧⲁⲡⲣⲟ ⲛ̅ⲛ̅ⲁⲥⲉⲃⲏⲥ
ⲡⲁⲥⲉⲃⲏⲥ ⲛⲁⲧⲉⲕⲟ ⳉⲙ̅ ⲡⲙⲁ ⲉⲧϥ̅ⲛⲁⲕⲧⲁϥ ⲁⲣⲁϥ ⲛ̅ⲏⲓ̈ ⲇⲉ ⲛ̅ⲛ̅ⲇⲓⲕⲁⲓⲟⲥ ⲛⲁⲙⲟⲩⲛ ⲁⲃⲁⲗ
ⳉⲁⲣⲉ ⲛ̅ⲣⲙ̅ⲛ̅ϯⲙⲉ ⲙ̅ⲡⲣⲙ̅ⲛ̅ϩⲏⲧ ⲥⲙⲟⲩ ⲁⲧϥ̅ⲧⲁⲡⲣⲟ ⳉⲁⲣⲟⲩⲱⲗⲕ ϣⲉ ⲇⲉ ⲥⲉ ⲡϭⲁⲃⲓϩⲏⲧ
ⲛⲁⲛⲉ ⲟⲩⲣⲱⲙⲉ ⲉϥⲉ ⲛ̅ⳉⲙ̅ⳉⲉⲗ ⲛⲉϥ ⲟⲩⲁϩⲉⲉⲧϥ̅ ⲉϥⳉⲛ̅ ⲟⲩϣⲱⲥ ⲛ̅ϩⲟⲩⲟ ⲁⲡⲉⲧϯⲉⲁⲩ ⲛⲉϥ ⲟⲩⲁϩⲉⲉⲧϥ ⲉϥϣⲁⲁⲧ ⲙ̅ⲡⲁⲉⲓⲕ
ⳉⲁⲣⲉ ⲡⲇⲓⲕⲁⲓⲟⲥ ⲛⲁⲉ ⲛ̅ⲙ̅ⲯⲩⲭⲏ ⲛ̅ⲛⲉϥⲧⲃ̅ⲛⲉⲩⲉ ϩⲉⲛⲁⲧⲛⲁⲉ ⲇⲉ ⲛⲉ ⲙ̅ⲙⲛ̅ⲧϣⲁⲛϩⲧⲏϥ ⲛ̅ⲛ̅ⲁⲥⲉⲃⲏⲥ
ⲡⲉⲧⲣ̅ϩⲱⲃ ⲁⲡϥ̅ⲕⲁϩ ⲛⲁⲥⲉⲓ ⲛ̅ⲁⲉⲓⲕ ⲛⲉⲧⲡⲏⲧ ⲇⲉ ⲥⲉ ⲛⲉⲧϣⲟⲩⲉⲓⲧ ϩⲉⲛⲁⲧⲥⲃⲟⲩ ⲛⲉ ⲡⲉⲧⲟⲩⲛⲁϥ ⲛ̅ⳉⲣⲏⲓ̈ ⳉⲛ̅ ϩⲉⲛⲙⲁⲛ̅ⲥⲉ ⲏⲣⲡ ϥⲛⲁⲕⲟⲩ ⲛ̅ⲟⲩϣⲱⲥ ⳉⲛ̅ ⲛⲉϥⲙⲁⲛ̅ⳉⲱⲡⲉ
ⲛ̅ⲉⲡⲓⲑⲩⲙⲓⲁ ⲛ̅ⲛ̅ⲁⲥⲉⲃⲏⲥ ϩⲁⲩ ⲁ ⲛ̅ⲛⲟⲩⲛⲉ ⲇⲉ ⲛ̅ⲛ̅ⲣⲙ̅ⲛ̅ⲛⲟⲩⲛⲧⲉ ⳉⲛ̅ ϩⲉⲛⲧⲁϫⲣⲟ
ⲡⲣⲉϥⲣ̅ⲛⲁⲃⲉ ⲛⲁϩⲉⲓ̈ⲉ ⲁⲩⲡⲁⲥⳉϥ̅ ⲉⲧⲃⲉ ⲙ̅ⲙⲛ̅ⲧⲙⲛ̅ⲧⲣⲉ ⲛ̅ⲛⲉϥⲥⲡⲁⲧⲟⲩ ⲡⲇⲓⲕⲁⲓⲟⲥ ⲇⲉ ⲛⲁⲣ̅ⲃⲁⲗ ⲁⲣⲁⲩ ⲙ̅ⲡⲉⲧⲛⲟ ⲁⲣⲁⲩ ⳉⲛ̅ ⲟⲩⳉⲱⳉ ⲥⲉⲛⲁⲛⲁⲉ ⲙ̅ⲡⲉⲧϯ ⲛ̅ϩⲧⲏϥ ⲙ̅ⲡϣⲁ ⲡⲉⲧⲧⲱⲙⲧ ⲇⲉ ϩⲓⲣⲛ̅ ⲙ̅ⲡⲩⲗⲏ ⲛⲁⲥⲁⲛⳉ ⲛ̅ϩⲉⲛⲯⲩⲭⲏ
ⲧⲯⲩⲭⲏ ⲙ̅ⲡⲣⲱⲙⲉ ⲛⲁⲥⲉⲓ ⲛ̅ϩⲉⲛⲡⲉⲧⲛⲁⲛⲟⲩϥ ⲁⲃⲁⲗ ⳉⲛ̅ ⲛ̅ⲕⲁⲣⲡⲟⲥ ⲛ̅ⲧϥ̅ⲧⲁⲡⲣⲟ ⲥⲉⲛⲁϯ ⲇⲉ ⲛⲉϥ ⲛ̅ⲧϣⲃ̅ⲃⲓⲟⲩ ⲛ̅ⲛⲉϥⲥⲡⲁⲧⲟⲩ
ⲛ̅ⳉⲱⲟⲩ ⲛ̅ⲛ̅ⲁⲑⲏⲧ ⲥⲟⲩⲧⲱⲛ ⲙ̅ⲡⲟⲩⲙ̅ⲧⲟ ⲁⲃⲁⲗ ⳉⲁⲣⲉ ⲡⲥⲟⲫⲟⲥ ⲇⲉ ⲥⲱⲧⲙⲉ ⲥⲉ ⲡϣⲁϫⲛⲉ
ⳉⲁⲣⲉ ⲡⲁⲑⲏⲧ ⲇⲉ ϫⲟⲩ ⲧϥ̅ⲟⲣⲅⲏ ⲙ̅ⲙⲏⲛⲉ ⳉⲁⲣⲉ ⲡⲥⲁⲃⲉ ⲇⲉ ϩⲱⲡ ⲙ̅ⲡϥ̅ϣⲱⲥ
ⳉⲁⲣⲉ ⲡⲇⲓⲕⲁⲓⲟⲥ ϫⲟⲩ ⲛ̅ⲟⲩⲡⲓⲥⲧⲓⲥ ⲉⲥⲟⲩⲁⲛϩ̅ ⲁⲃⲁⲗ ⲟⲩⲕⲣⲁϥ ⲇⲉ ⲡⲉ ⲡⲙⲛ̅ⲧⲣⲉ ⲛ̅ⲣⲉϥϫⲓⲛ̅ϭⲁⲛⲥ̅
ⲟⲩⲛ̅ ⲛⲉⲧϣⲉϫⲉ ⲉⲩⲉ ⲛ̅ⲧⳉⲉ ⲛ̅ϩⲉⲛⲥⲏϥⲉ ⲉⲩⲕⲱⲛⲥ̅ ⳉⲁⲣⲉ ⲛ̅ⲗⲉⲥ ⲇⲉ ⲛ̅ⲛ̅ⲥⲟⲫⲟⲥ ⲧⲗ̅ϭⲟ
ⳉⲁⲣⲉ ⲛ̅ⲥⲡⲁⲧⲟⲩ ⲙ̅ⲙⲓⲉ ⲥⲟⲩⲧⲛ̅ ⲟⲩⲙⲛ̅ⲧⲙⲛ̅ⲧⲣⲉ ⲟⲩⲣⲉϥⲣⲙ̅ⲛ̅ⲧⲣⲉ ⲇⲉ ⲛ̅ϭⲗⲁⲙ ⲟⲩⲛ̅ⲧⲉϥ ⲟⲩⲗⲉⲥ ⲛ̅ϫⲓⲛ̅ϭⲁⲛⲥ̅
ⲟⲩⲕⲣⲁϥ ⲡⲉⲧⳉⲙ̅ ⲫⲏⲧ ⲙ̅ⲡⲉⲧⲙⲉⲩⲉ ⲁϩⲉⲛⲡⲉⲑⲁⲩ ⲡⲉⲧϣⲁϫⲛⲉ ⲇⲉ ⲁⲩⲉⲓⲣⲏⲛⲏ ⲛⲁⲣ̅ⲉⲩⲫⲣⲁⲛⲉ
ⲙⲛ̅ ⲗⲁⲩⲉ ⲛ̅ϫⲓⲛ̅ϭⲁⲛⲥ̅ ⲛⲁⲣ̅ⲉⲛⲉϥ ⲙ̅ⲡⲇⲓⲕⲁⲓⲟⲥ ⲛ̅ⲁⲥⲉⲃⲏⲥ ⲇⲉ ⲛⲁⲙⲟⲩ ⲡⲡⲉⲑⲁⲩ
ϩⲉⲛⲃⲁⲧⲉ ⲛⲁϩⲣⲛ̅ ⲡϫⲁⲉⲓⲥ ⲛⲉ ⲛ̅ⲥⲡⲁⲧⲟⲩ ⲛ̅ϭⲁⲗ ⲡⲉⲧⲉⲓⲣⲉ ⲇⲉ ⲛ̅ⲧⲡⲓⲥⲧⲓⲥ ϣⲏⲡ ⲛ̅ⲛⲁϩⲣⲉϥ
ⲟⲩⲑⲣⲟⲛⲟⲥ ⲇⲉ ⲛ̅ⲁⲓⲥⲑⲏⲥⲓⲥ ⲡⲉ ⲟⲩⲣⲱⲙⲉ ⲛ̅ⲥⲁⲃⲉ ⲫⲏⲧ ⲇⲉ ⲙ̅ⲡⲁⲑⲏⲧ ⲛⲁⲧⲱⲙⲧ ⲁϩⲉⲛⲥⲁϩⲟⲩ
ⲧϭⲓϫ ⲛ̅ⲛ̅ⲥⲱⲧⲡ ⲛⲁⲉⲙⲁϩⲧⲉ ⳉⲛ̅ ⲟⲩⲧⲁϫⲣⲟ ⲛ̅ⲕⲣⲁϥ ⲇⲉ ⲛⲁⳉⲱⲡⲉ ⳉⲛ̅ ⲟⲩⳉⲱⲗ
ⳉⲁⲣⲉ ⲟⲩϣⲉϫⲉ ⲛ̅ϩⲛⲱϩⲉ ⳉⲧⲣ̅ⲧⲣⲉ ⲫⲏⲧ ⲙ̅ⲡⲣⲱⲙⲉ ⳉⲁⲣⲉ ⲟⲩϣⲓⲛⲉ ⲇⲉ ⲉⲛⲁⲛⲟⲩϥ ⲣ̅ⲉⲩⲫⲣⲁⲛⲉ ⲙ̅ⲙⲁϥ
ⳉⲁⲣⲉ ⲟⲩⲇⲓⲕⲁⲓⲟⲥ ⲛ̅ⲥⲁⲃⲉ ⲣ̅ⳉⲃⲏⲣ ⲁⲣⲁϥ ⲟⲩⲁϩⲉⲉⲧϥ̅ ⲡⳉⲟ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲥⲁⲣⲙⲟⲩ
ⲡⲕⲣⲁϥ ⲛⲁⲙⲉⲉⲧⲉ ⲉⲛ ⲛ̅ⲟⲩϭⲁⲣϭ̅ⲥ̅ ⲟⲩⲙⲛ̅ⲧⲣⲙ̅ⲙⲁⲟ ⲇⲉ ⲉⲥⲧⲁⲓ̈ⲁⲉⲓⲧ ⲡⲉ ⲟⲩⲣⲱⲙⲉ ⲉϥⲟⲩⲁⲁⲃⲉ
ⲁⲣⲉ ⲡⲱⲛⳉ ϩⲓ ⲛ̅ⳉⲟⲟⲩ ⲛ̅ⲧⲇⲓⲕⲁⲓⲟⲥⲩⲛⲏ ⲁⲣⲉ ⲛ̅ⳉⲟⲟⲩ ⲇⲉ ⲛ̅ⲛ̅ⲣⲉϥⲙⲉⲩⲉ ⲁⲡⲡⲉⲑⲁⲩ ⳉⲟⲟⲡ ⲁⲡⲙⲟⲩ
ⳉⲁⲣⲉ ⲟⲩϣⲏⲣⲉ ⲛ̅ⲥⲁⲃⲉ ⲥⲱⲧⲙⲉ ⲥⲉ ⲡϥ̅ⲉⲓⲱⲧ ⲁⲣⲉ ⲟⲩϣⲏⲣⲉ ⲇⲉ ⲛ̅ⲁⲧⲥⲱⲧⲙⲉ ⳉⲙ̅ ⲡⲧⲉⲕⲟ
ⲡⲉⲧⲛⲁⲛⲟⲩϥ ⲛⲁⲟⲩⲱⲙ ⲁⲃⲁⲗ ⳉⲛ̅ ⲛ̅ⲕⲁⲣⲡⲟⲥ ⲛ̅ⲧⲇⲓⲕⲁⲓⲟⲥⲩⲛⲏ ⲙ̅ⲯⲩⲭⲏ ⲇⲉ ⲛ̅ⲙ̅ⲡⲁⲣⲁⲛⲟⲙⲟⲥ ⲛⲁⲙⲟⲩ ⲉⲩⲉ ⲛ̅ϣⲁⲣⲁϩⲉ
ⲡⲉⲧⲉⲣⲏϩ ⲁⲣⲱϥ ⲁϥⲉⲣⲏϩ ⲁⲧϥ̅ⲯⲩⲭⲏ ⲡⲉⲧⳉⲧⲣ̅ⲧⲁⲣⲧ ⲇⲉ ϩⲓ ⲛⲉϥⲥⲡⲁⲧⲟⲩ ⲛⲁⳉⲧⲣ̅ⲧⲱⲣϥ ⲟⲩⲁⲉⲉⲧϥ̅
ⲁⲣⲅⲟⲥ ⲛⲓⲙ ⳉⲛ̅ ϩⲉⲛⲉⲡⲓⲑⲩⲙⲓⲁ ⲛ̅ϭⲓϫ ⲇⲉ ⲛ̅ⲛ̅ϫⲱⲣⲉ ⳉⲛ̅ ⲟⲩⲱⲣϫ
ⲡⲇⲓⲕⲁⲓⲟⲥ ⲙⲁⲥⲧⲉ ⲛ̅ⲟⲩϣⲉϫⲉ ⲛ̅ϫⲓⲛ̅ϭⲁⲛⲥ̅ ⲡⲁⲥⲉⲃⲏⲥ ⲇⲉ ⲛⲁϫⲓϣⲓⲡⲉ ϥ̅ⲧⲙⲛ̅ϫⲓ ⲛ̅ⲟⲩⲡⲁⲣϩⲏⲥⲓⲁ
ⳉⲁⲣⲉ ⲧⲇⲓⲕⲁⲓⲟⲥⲩⲛⲏ ⲉⲣⲏϩ ⲁⲛⲃⲁⲗϩⲏⲧ ⳉⲁⲣⲉ ⲡⲛⲁⲃⲉ ⲇⲉ ⲣ̅ ⲛ̅ⲁⲥⲉⲃⲏⲥ ⲛ̅ⲕⲣⲁϥ
ⲟⲩⲛ̅ ⲛⲉⲧⲉⲓⲣⲉ ⲙ̅ⲙⲁⲩ ⲛ̅ⲣⲙ̅ⲙⲁⲟ ⲉⲙⲛ̅ⲧⲉⲩ ⲗⲁⲟⲩⲉ ⲁⲟⲩ ⲟⲩⲛ̅ ⲛⲉⲧⲑⲃ̅ⲃⲓⲟ ⲙ̅ⲙⲁⲩ ⲉⲩⳉⲛ̅ ⲟⲩⲛⲁϭ ⲙ̅ⲙⲛ̅ⲧⲣⲙ̅ⲙⲁⲟ
ⲡⲥⲱⲧⲉ ⲛ̅ⲧⲯⲩⲭⲏ ⲙ̅ⲡⲣⲱⲙⲉ ⲧⲉ ​ⲧϥ̅ⲙⲛ̅ⲧⲣⲙ̅ⲙⲁⲟ ⲙⲁⲣⲉ ⲡϩⲏⲕⲉ ⲇⲉ ϥⲓ ⳉⲁ ⲟⲩⲁⲡⲉⲓⲗⲏ
ⲡⲟⲩⲁⲉⲓⲛⲉ ⳉⲟⲟⲡ ⲛ̅ⲛ̅ⲇⲓⲕⲁⲓⲟⲥ ⲛ̅ⲟⲩⲁⲉⲓϣ ⲛⲓⲙ ⲡⲟⲩⲁⲓ̈ⲛⲉ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲃⲱⲕ ⲙ̅ⲯⲩⲭⲏ ⲛ̅ⲕⲣⲁϥ ⲣ̅ⲡⲗⲁⲛⲁ ⳉⲛ̅ ϩⲉⲛⲛⲁⲃⲉ ⳉⲁⲣⲉ ⲛ̅ⲇⲓⲕⲁⲓⲟⲥ ⲇⲉ ϣⲛ̅ϩⲧⲏⲟⲩ ⲥⲉⲛⲁⲉ
ⳉⲁⲣⲉ ⲡⲉⲑⲁⲩ ⲣ̅ ⲡⲉⲑⲁⲩ ⳉⲛ̅ ⲟⲩϣⲱⲥ ⲛ̅ⲥⲟⲫⲟⲥ ⲇⲉ ⲛⲉⲧⲥⲁⲩⲛⲉ ⲛ̅ⲧⲇⲓⲕⲁⲓⲟⲥⲩⲛⲏ
ⲧⲙⲛ̅ⲧⲣⲙ̅ⲙⲁⲟ ⲉⲧⲟⲩϭⲗⲁⲙ ⲁⲧⳉⲡⲁⲥ ⳉⲛ̅ ⲟⲩⲁⲛⲟⲙⲓⲁ ⲛⲁⲣ̅ϣⲧⲁ ⲧⲉⲧⲟⲩⲥⲱⲟⲩϩ ⲇⲉ ⲙ̅ⲙⲁⲥ ⲁⳉⲟⲩⲛ ⳉⲛ̅ ⲟⲩⲙⲛ̅ⲧⲙⲁⲉⲓ ⲛⲟⲩⲛⲧⲉ ⲛⲁⲁϣⲉⲓ̈
ϥⲥⲁⲧⲡ̅ ⲛ̅ϭⲓ ⲡⲉⲧⲣ̅ⳉⲁⲣⲡ ⲁⲣ̅ⲃⲟⲏⲑⲉⲓ ⳉⲙ ⲫⲏⲧ ⲛ̅ϩⲟⲩⲟ ⲁⲡⲉⲧϣⲡⲱⲡ ⲁⲟⲩ ⲉϥⲣ̅ϩⲧⲏϥ ⳉⲁⲣⲉ ⲟⲩϣⲏⲛ ⲅⲁⲣ ⲛ̅ⲱⲛⳉ ⳉⲛ̅ ⲟⲩⲟⲩⲱⳉⲉ ⲉⲛⲁⲛⲟⲩϥ
ⲡⲉⲧⲣ̅ⲕⲁⲧⲁⲫⲣⲟⲛⲉⲓ ⲛ̅ⲟⲩϩⲱⲃ ⲥⲉⲛⲁⲕⲁⲧⲁⲫⲣⲟⲛⲉⲓ ⲙ̅ⲙⲁϥ ⲡⲉⲧⲣ̅ϩⲛⲱϩⲉ ϩⲏⲧⲥ̅ ⲛ̅ⲧⲉⲛⲧⲟⲗⲏ ⲡⲉⲓ̈ ⲡⲉⲧⲟⲩⲁϫ ⲙⲛ̅ ⲗⲁⲩⲉ ⲛ̅ⲁⲅⲁⲑⲟⲛ ⲛⲁⳉⲱⲡⲉ ⲛ̅ⲟⲩϣⲏⲣⲉ ⲛ̅ⲕⲣⲁϥ ⲟⲩⲛ̅ ϩⲉⲛϩⲃⲏⲟⲩⲉ ⲇⲉ ⲉⲩⲥⲟⲩⲧⲱⲛ ⲛⲁⳉⲱⲡⲉ ⲛ̅ⲟⲩⳉⲙ̅ⳉⲉⲗ ⲛ̅ⲥⲟⲫⲟⲥ
ⲟⲩⲛ̅ ⲟⲩⲡⲏⲅⲏ ⲛ̅ⲱⲛⳉ ϩⲓ ⲛ̅ⳉⲟⲟⲩ ⲛ̅ⲧⲥⲟⲫⲓⲁ ⲡⲁⲑⲏⲧ ⲇⲉ ⲛⲁⲙⲟⲩ ⳉⲛ̅ ⲟⲩⲡⲁⲥⳉϥ
ⳉⲁⲣⲉ ⲟⲩⲙⲛ̅ⲧⲣⲙ̅ⲛ̅ϩⲏⲧ ⲉⲛⲁⲛⲟⲩⲥ ϯ ⲛ̅ⲟⲩϩⲙⲁⲧ ⲟⲩⲧⲉⲕⲟ ⲇⲉ ⲛⲉ ⲛ̅ⳉⲱⲟⲩ ⲛ̅ⲟⲩⲡⲁⲣⲁⲛⲟⲙⲟⲥ
ⳉⲁⲣⲉ ⲡⲁⲛⲟⲩⲣⲅⲟⲥ ⲛⲓⲙ ⲣ̅ϩⲱⲃ ⳉⲛ̅ ⲟⲩϣⲁϫⲛⲉ ⳉⲁⲣⲉ ⲡⲁⲑⲏⲧ ⲇⲉ ⲡⲱⲣⳉ ⲧϥ̅ⲕⲁⲕⲓⲁ ⲁⲃⲁⲗ
ⲟⲩⲛ̅ ⲟⲩϥⲁⲉⲓϣⲓⲛⲉ ⲛ̅ⲛⲁⳉⲧⲙ̅ⲙⲉ ⲛⲁⲧⲱⲙⲧ ⲁϩⲉⲛⲡⲉⲑⲁⲩ ⲟⲩⲛ̅ ⲟⲩϥⲁⲉⲓϣⲓⲛⲉ ⲇⲉ ⲉϥⲛϩⲁⲧ ⲛ̅ⲁⲧⲗ̅ϭⲟ
ⳉⲁⲣⲉ ⲧⲥⲃⲟⲩ ϥⲓ ⳉⲁ ⲟⲩⲙⲛ̅ⲧϩⲏⲕⲉ ⲙⲛ̅ ⲟⲩϣⲱⲥ ⲡⲉⲧⲉⲣⲏϩ ⲇⲉ ⲁϩⲉⲛϫⲡⲓⲟ ⲛⲁϫⲓⲉⲁⲩ
ⳉⲁⲣⲉ ⲛⲉⲡⲓⲑⲩⲙⲓⲁ ⲛ̅ⲛ̅ⲣⲙ̅ⲛ̅ⲛⲟⲩⲧⲉ ϯⲟⲩⲛⲁϥ ⲛ̅ⲛⲟⲩⲯⲩⲭⲏ ⲛ̅ⲉⲡⲓⲑⲩⲙⲓⲁ ⲛ̅ⲛ̅ⲁⲥⲉⲃⲏⲥ ⲟⲩⲏⲟⲩ ⲁⲃⲁⲗ ⲙ̅ⲡⲥⲁⲩⲛⲉ ⲛ̅ϫⲱⳉⲙⲉ ⲛ̅ⲛ̅ⲁⲥⲉⲃⲏⲥ ⲟⲩⲏⲟⲩ ⲁⲃⲁⲗ ⲛ̅ⲧⲁⲓⲥⲑⲏⲥⲓⲥ ⲛ̅ⲁⲥⲉⲃⲏⲥ ⲛⲁⲥⲉϩⲱⲟⲩ ⲁⲃⲁⲗ ⲛ̅ⲛ̅ⲣⲙ̅ⲛ̅ⲛⲟⲩⲧⲉ
ⲁⲕϣⲁⲙⲁϩⲉ ⲙⲛ̅ ϩⲉⲛⲥⲟⲫⲟⲥ ⲕⲛⲁⲣ̅ⲥⲟⲫⲟⲥ ⲡⲉⲧⲙⲁϩⲉ ⲇⲉ ⲙⲛ̅ ⲛ̅ⲁⲑⲏⲧ ϥⲛⲁⲟⲩⲱⲛϩ̅ ⲁⲃⲁⲗ ⲛ̅ⲇⲓⲕⲁⲓⲟⲥ ⲛⲁⳉⲱⲡⲉ ⳉⲛ̅ ⲟⲩⲉⲓⲣⲏⲛⲏ
ⲙ̅ⲡⲉⲧϩⲁⲩ ⲛⲁⲡⲱⲧ ⲥⲉ ⲛ̅ⲣⲉϥⲣ̅ⲛⲁⲃⲉ ⲛ̅ⲁⲅⲁⲑⲟⲛ ⲇⲉ ⲛⲁⲧⲉϩⲟ ⲛ̅ⲇⲓⲕⲁⲓⲟⲥ
ⲡⲣⲱⲙⲉ ⲛ̅ⲇⲓⲕⲁⲓⲟⲥ ⲛⲁⲡⲱϣⲉ ⲁϫⲛ̅ ⲛ̅ϣⲏⲣⲉ ⲛ̅ⲛⲉϥϣⲏⲣⲉ ⲁⲩⲥⲱⲟⲩϩ ⲇⲉ ⲁⳉⲟⲩⲛ ⲛ̅ⲧⲙⲛ̅ⲧⲣⲙ̅ⲙⲁⲟ ⲛ̅ⲛ̅ⲁⲥⲉⲃⲏⲥ ⲛ̅ⲛ̅ⲇⲓⲕⲁⲓⲟⲥ
ⲛ̅ϫⲱⲱⲣⲉ ⲛⲁⲙⲧⲁⲛ ⲙ̅ⲙⲁⲩ ⲛ̅ϩⲁϩ ⲛ̅ⲣⲁⲙⲡⲉ ⳉⲛ̅ ⲟⲩⲙⲛ̅ⲧⲣⲙ̅ⲙⲁⲟ ⲁϩⲉⲛϩⲁⲓ̈ⲛⲉ ⲇⲉ ⲧⲉⲕⲟ ⳉⲛ̅ ⲟⲩⲥⳉⲛⲉ
ⲡⲉⲧϯⲥⲟ ⲁⲡϥ̅ϭⲉⲣⲱⲃ ⲁϥⲙⲁⲥⲧⲉ ⲙ̅ⲡϥ̅ϣⲏⲣⲉ ⲡⲉⲧⲙⲉⲓ̈ⲉ ⲇⲉ ⲙ̅ⲡⲱϥ ϥⲛⲁϯⲥⲃⲟⲩ ⲛⲉϥ ⲙ̅ⲡϣⲁ
ⲉ ⲡⲇⲓⲕⲁⲓⲟⲥ ⲟⲩⲱⲙ ⳉⲁⲣⲉϥⲧⲥⲉⲓⲟ ⲛ̅ⲧϥ̅ⲯⲩⲭⲏ ⲙ̅ⲯⲩⲭⲏ ⲇⲉ ⲛ̅ⲛ̅ⲁⲥⲉⲃⲏⲥ ϣⲁⲁⲧ
ⳉⲁⲣⲉ ϩⲛ̅ⲣⲙ̅ⲛ̅ϩⲏⲧ ⲛ̅ⲥϩⲓⲙⲉ ⲕⲱⲧ ϩⲉⲛⲏⲓ̈ ⲧⲉⲧⲛⲁⲣ̅ⲁⲑⲏⲧ ⲇⲉ ⲛⲁⳉⲣ̅ⳉⲱⲣϥ̅ ⳉⲛ̅ ⲛⲉⲥϭⲓϫ
ⲡⲉⲧⲙⲁϩⲉ ⳉⲛ̅ ⲟⲩⲥⲁⲩⲧⲛⲉ ⲣ̅ϩⲛⲱⲱϩⲉ ϩⲏⲧϥ̅ ⲙ̅ⲡⲛⲟⲩⲛⲧⲉ ⲡⲉⲧϭⲱⲟⲩϭ ⲇⲉ ⲛ̅ⲛⲉϥⳉⲱⲟⲩ ⲛⲁϫⲓ ϣⲱⲥ
ⲟⲩϭⲉⲣⲱⲃ ⲛ̅ϣⲱⲥ ⲡⲉⲧⳉⲛ̅ ⲧⲧⲁⲡⲣⲟ ⲛ̅ⲛ̅ⲁⲑⲏⲧ ⲛ̅ⲥⲡⲁⲧⲟⲩ ⲛ̅ⲛ̅ⲥⲟⲫⲟⲥ ⲛⲁⲉⲣⲏϩⲧⲉ ⲁⲣⲁⲩ
ⲛ̅ⲟⲩⲁⲛϥ ϣⲟⲩⲉⲓⲧ ⲙ̅ⲡⲙⲁ ⲉⲧⲉ ⲙⲛ̅ ⲉϩⲉ ⲛ̅ⳉⲏⲧϥ ⲛ̅ϭⲁⲙ ⲇⲉ ⲛ̅ⲧⲉϩⲉ ⲟⲩⲁⲛϩ̅ ⲁⲃⲁⲗ ⳉⲙ̅ ⲡⲙⲁ ⲉⲧⲉ ⲟⲩⲛ̅ ϩⲁϩ ⲛ̅ⳉⲏⲧϥ̅ ⲛ̅ⲅⲉⲛⲏⲙⲁ
ⲙⲛ̅ ⲟⲩⲙⲛ̅ⲧⲣⲉ ⲙ̅ⲡⲓⲥⲧⲟⲥ ⲛⲁϫⲓ ϭⲁⲗ ⳉⲁⲣⲉ ⲟⲩⲙⲛ̅ⲧⲣⲉ ⲇⲉ ⲛ̅ϫⲓⲛ̅ϭⲁⲛⲥ̅ ⲧⲙ̅ϩⲟ ϫⲓϭⲁⲗ
ⲕⲛⲁϣⲓⲛⲉ ⲥⲉ ⲧⲥⲟⲫⲓⲁ ⲧⲛ̅ ⲛⲉⲧϩⲁⲩ ⲕⲧⲙⲛ̅ϭⲛ̅ⲧⲥ ⲧⲁⲓⲥⲑⲏⲥⲓⲥ ⲇⲉ ⲥⲃ̅ⲧⲱⲧ ⲛ̅ⲧⲟⲟⲧⲟⲩ ⲛ̅ⲛ̅ⲥⲁⲃⲉⲩⲉ
ϩⲱⲃ ⲛⲓⲙ ϯⲟⲩⲃⲉ ⲡⲣⲱⲙⲉ ⲛ̅ⲁⲑⲏⲧ ϩⲉⲛϩⲟⲡⲗⲟⲛ ⲇⲉ ⲛ̅ⲁⲓⲥⲑⲏⲥⲓⲥ ⲛⲉ ⲛ̅ⲥⲡⲁⲧⲟⲩ ⲛ̅ⲛ̅ⲥⲁⲃⲉⲩⲉ
ⲧⲥⲟⲫⲓⲁ ⲛ̅ⲛ̅ⲣⲙ̅ⲛ̅ⲛⲟⲩⲛⲧⲉ ⲛⲁⲙ̅ⲙⲉ ⲁⲛⲟⲩⳉⲱⲟⲩ ⲧⲙⲛ̅ⲧⲁⲑⲏⲧ ⲇⲉ ⲛ̅ⲛ̅ⲁⲧⲥⲃⲟⲩ ⳉⲛ̅ ⲟⲩⲡⲗⲁⲧⲓⲁ
ⲛ̅ⲏⲓ̈ ⲛ̅ⲙ̅ⲡⲁⲣⲁⲛⲟⲙⲟⲥ ⲙ̅ⲡϣⲁ ⲛ̅ⲟⲩⲧⲃ̅ⲃⲟⲩⲟ ⲛ̅ⲏⲓ̈ ⲇⲉ ⲛ̅ⲛ̅ⲇⲓⲕⲁⲓⲟⲥ ⲥⲁⲧⲡ
ⲡϩⲏⲧ ⲛ̅ⲟⲩⲣⲱⲙⲉ ⲛ̅ⲣⲉϥⲣ̅ⲁⲓⲥⲑⲁⲛⲉ ⲟⲩⲗⲩⲡⲏ ⲡⲉ ⲛ̅ⲧϥ̅ⲯⲩⲭⲏ ϩⲟⲧⲁⲛ ⲇⲉ ⲁϥϣⲁⲣ̅ⲉⲩⲫⲣⲁⲛⲉ ⲙⲁⲣⲉ ⲧⲗⲩⲡⲏ ⲧⲱⳉ ⲛⲉⲙⲉϥ
ⲛ̅ⲏⲓ̈ ⲛ̅ⲛ̅ⲁⲥⲉⲃⲏⲥ ⲛⲁⲧⲉⲕⲟ ⲛ̅ⲥⲕⲏⲛⲏ ⲇⲉ ⲛ̅ⲛ̅ⲇⲓⲕⲁⲓⲟⲥ ⲛⲁⲱϩⲉ ⲁⲣⲉⲧⲟⲩ
ⲟⲩⲛ̅ ϩⲉⲛⳉⲟ ⲉ ⲛⲣⲱⲙⲉ ⲙⲉⲩⲉ ϫⲉ ⲥⲉⲥⲟⲩⲧⲱⲛ ⲉ ⲧⲟⲩⳉⲁⲉⲓ ⲡⲏϩ ⲁⲡϣⲓⲕ ⲛ̅ⲁⲙⲛ̅ⲧⲉ
ⲙⲁⲣⲉ ⲧⲗⲩⲡⲏ ⲧⲱⳉ ⲙⲛ̅ ⲡⲟⲩⲛⲁϥ ⳉⲁⲣⲉ ⲧⳉⲁⲉⲓ ⲇⲉ ⲙ̅ⲡⲣⲉϣⲉ ⲉⲓ ⲁⲫⲏⲃⲉ
ⲡⲛⲁⳉⲧϩⲏⲧ ⲛⲁⲥⲉⲓ ⲛ̅ⲛⲉϥⳉⲱⲟⲩ ⲟⲩⲁϩⲉⲉⲧϥ ⲡⲣⲱⲙⲉ ⲇⲉ ⲉⲧⲟⲩⲁⲁⲃⲉ ⲁⲃⲁⲗ ⳉⲛ̅ ⲛⲉϥⲙⲉⲉⲩⲉ
ⳉⲁⲣⲉ ⲡⲃⲁⲗϩⲏⲧ ⲣ̅ⲡⲓⲥⲧⲉⲩⲉ ⲁϣⲉϫⲉ ⲛⲓⲙ ⳉⲁⲣⲉ ⲡⲥⲁⲃⲉ ⲇⲉ ⲣ̅ϩⲧⲏϥ
ⲁϣⲁ ⲡⲥⲟⲫⲟⲥ ⲣ̅ϩⲛⲱϩⲉ ⳉⲁⲣⲉϥⲣⲉⲕⲧϥ̅ ⲁⲃⲁⲗ ⲙ̅ⲡⲉⲑⲁⲩ ⳉⲁⲣⲉ ⲡⲁⲑⲏⲧ ⲇⲉ ⲧⲱⳉ ⲛⲉⲙⲉϥ ⳉⲛ̅ ⲟⲩⲧⲁϫⲣⲟ
ⳉⲁⲣⲉ ⲡⲉⲧϭⲗⲁⲙ ⲁϭⲱⲛⲧ ⲉⲓⲣⲉ ⳉⲛ̅ ⲟⲩⲙⲛ̅ⲧⲁⲧϣⲁϫⲛⲉ ⳉⲁⲣⲉ ⲟⲩⲣⲱⲙⲉ ⲇⲉ ⲛ̅ⲥⲟⲫⲟⲥ ϥⲓ ⲁⲣⲁϥ ⲙ̅ⲡϣⲁ
ⲛ̅ⲁⲑⲏⲧ ⲛⲁⲡⲱϣⲉ ⲁϫⲱⲟⲩ ⲛ̅ⲧⲕⲁⲕⲓⲁ ⳉⲁⲣⲉ ⲛ̅ⲥⲁⲃⲉ ⲇⲉ ⲉⲙⲁϩⲧⲉ ⲛ̅ⲟⲩⲁⲓⲥⲑⲏⲥⲓⲥ
ⲛⲉⲧϩⲁⲩ ⲛⲁϩⲉⲓ̈ⲉ ⲙ̅ⲡⲙ̅ⲧⲟ ⲁⲃⲁⲗ ​ⲛ̅ⲛⲉⲧⲛⲁⲛⲟⲩⲟⲩ ⲁⲟⲩ ⲛ̅ⲁⲥⲉⲃⲏⲥ ⲛⲁϣⲙ̅ϣⲉ ⲛ̅ⲣ̅ⲣⲟ ⲛ̅ⲛ̅ⲇⲓⲕⲁⲓⲟⲥ
ⳉⲁⲣⲉ ϩⲉⲛⳉⲃⲏⲣ ⲙⲥ̅ⲧⲉ ϩⲉⲛⳉⲃⲏⲣ ⲛ̅ϩⲏⲕⲉ ⲛⲁϣⲉ ⲛ̅ⳉⲃⲉⲉⲣⲉ ⲇⲉ ⲛ̅ⲛ̅ⲣⲙ̅ⲙⲁⲟ
ⲡⲉⲧϣⲱⲥ ⲛ̅ⲛ̅ϩⲏⲕⲉ ⲣ̅ⲛⲁⲃⲉ ⲟⲩⲙⲁⲕⲁⲣⲓⲟⲥ ⲇⲉ ⲡⲉ ⲡⲉⲧⲛⲁⲉ ⲛ̅ⲛ̅ϩⲏⲕⲉ
ⲥⲉⲥⲁⲣⲙⲉ ⲛ̅ϭⲓ ⲛⲉⲧⲣ̅ϩⲱⲃ ⲁϩⲉⲛⲡⲉⲑⲁⲩ ⲁ ⲡⲛⲁⲉ ⲇⲉ ⲙⲛ̅ ⲧⲙⲓⲉ ⲧⲛ̅ ⲛ̅ⲣⲉϥⲣ̅ⲡⲉⲧⲛⲁⲛⲟⲩϥ ⲛ̅ⲣⲉϥⲣ̅ⲡⲉⲑⲁⲩ ⲥⲁⲩⲛⲉ ⲉⲛ ⲙ̅ⲡⲛⲁⲉ ⲙⲛ̅ ⲧⲡⲓⲥⲧⲓⲥ ⲁ ⲙ̅ⲙⲛ̅ⲧⲛⲁⲉ ⲇⲉ ⲙⲛ̅ ⲧⲡⲓⲥⲧⲓⲥ ⲛ̅ⲧⲟⲟⲧⲟⲩ ⲛ̅ⲛ̅ⲣⲉϥⲣ̅ⲡⲉⲧⲛⲁⲛⲟⲩϥ
ⲟⲩⲛ̅ ⲥⲟⲫⲓⲁ ⳉⲛ̅ ⲟⲩⲁⲛ ⲛⲓⲙ ⲉⲧϥⲓ ⲣⲁⲩϣ ⲡⲉⲧⲙⲁⲧⲛⲉ ⲇⲉ ⲙⲛ̅ ⲡⲉⲧⲉⲙⲁϥⲙⲁⲕϩϥ̅ ⲛⲁϣⲟⲩⲟⲩⲧ ⲛ̅ⲧⲙⲛ̅ⲧⲥⲁⲃⲉ
ⲧⲙⲛ̅ⲧⲣⲙ̅ⲙⲁⲟ ⲡⲉ ⲡⲕⲗⲁⲙ ⲛ̅ⲛ̅ⲥⲟⲫⲟⲥ ⲡⲙⲁⲛ̅ⳉⲱⲡⲉ ⲇⲉ ⲛ̅ⲛ̅ⲁⲑⲏⲧ ϩⲁⲩ
ⳉⲁⲣⲉ ⲟⲩⲙⲛ̅ⲧⲣⲉ ⲉϥⲛ̅ϩⲁⲧ ⲧⲟⲩϫⲟ ϩⲉⲛⲯⲩⲭⲏ ⲁϩⲉⲛⲡⲉⲑⲁⲩ ⳉⲁⲣⲉ ⲡⲕⲣⲁϥ ⲇⲉ ⲧⲙ̅ϩⲟ ϩⲉⲛϭⲁⲗ
ⲁⲣⲉ ⲑⲉⲗⲡⲓⲥ ⲛ̅ⲧϭⲁⲙ ⳉⲛ̅ ⲧϭⲓϫ ⲙ̅ⲡϫⲁⲉⲓⲥ ϥⲛⲁⲕⲟⲩ ⲇⲉ ⲛ̅ⲟⲩⲧⲁϫⲣⲟ ⲛ̅ⲱⲛⳉ ⲛ̅ⲛⲉϥϣⲏⲣⲉ
ⲟⲩⲡⲏⲅⲏ ⲛ̅ⲱⲛⳉ ⲡⲉ ⲡⲡⲣⲟⲥⲧⲁⲅⲙⲁ ⲙ̅ⲡϫⲁⲉⲓⲥ ⳉⲁⲣⲉϥⲣⲉⲕⲧⲟⲩ ⲇⲉ ⲁⲃⲁⲗ ⳉⲙ̅ ⲡⲡⲁⲥⳉϥ̅ ⲙ̅ⲡⲙⲟⲩ
ⲁⲣⲉ ⲡⲉⲁⲩ ⲛ̅ⲟⲩⲣ̅ⲣⲟ ⳉⲛ̅ ⲟⲩⲛⲁϭ ⲙ̅ⲙⲓⲉⲓϣⲉ ⲁⲣⲉ ⲡⳉⲱϣϥ ⲇⲉ ⲛ̅ⲛ̅ⲇⲩⲛⲁⲥⲧⲏⲥ ⳉⲙ̅ ⲡⲱϫⲛⲉ ⲛ̅ⲛ̅ⲗⲁⲟⲥ
29 ⲡϩⲁⲣϣϩⲏⲧ ⲛ̅ⲣⲱⲙⲉ ⲁϣ ⲙ̅ⲙⲛ̅ⲧⲥⲁⲃⲉ ⲟⲩⲁⲑⲏⲧ​ ⲇⲉ ⲙ̅ⲡϣⲁ ⲡⲉ ⲡϩⲏⲧ ⳉⲏⲙ
ⲟⲩⲥⲉⲉⲓⲛⲉ ⲙ̅ⲡϥ̅ϩⲏⲧ ⲡⲉ ⲟⲩⲣⲱⲙⲉ ⲉⲙⲁϥϭⲱⲛⲧ ⲟⲩϫⲁⲗⲉⲥ ⲇⲉ ⲛ̅ϩⲉⲛⲕⲉⲉⲥ ⲡⲉ ⲟⲩϩⲏⲧ ⲛ̅ⲣⲉϥⲣ̅ⲁⲓⲥⲑⲁⲛⲉ
ⲁ ⲡⲉⲧϩⲟⲩⲗⲁ ⲁⲩϩⲏⲕⲉ ϯⲛⲟⲩⲕⲥ̅ ⲙ̅ⲡⲉⲧⲁϥⲧⲁⲛⲁϥ ⳉⲁⲣⲉ ⲡⲉⲧⲧⲁⲉⲓⲟ ⲇⲉ ⲙ̅ⲙⲁϥ ⲛⲁⲉ ⲛ̅ⲟⲩϩⲏⲕⲉ
ⲡⲁⲥⲉⲃⲏⲥ ⲛⲁⲑⲃ̅ⲃⲓⲟ ⳉⲛ̅ ⲧϥ̅ⲕⲁⲕⲓⲁ ⲟⲩⲇⲓⲕⲁⲓⲟⲥ ⲇⲉ ⲡⲉ ⲡⲉⲧⲛⲁϩⲧⲉ ⲁⲡϥ̅ⲟⲩⲁⲡ
ⲁⲣⲉ ⲙ̅ⲙⲛ̅ⲧⲙⲓⲉ ⲁϣⲉⲓ̈ ⳉⲙ̅ ⲫⲏⲧ ⲉⲧⲛⲁⲛⲟⲩϥ ⲙ̅ⲡⲣⲱⲙⲉ ⲁⲟⲩ ϥⲛⲁⲙ̅ⲙⲉ ⲁⲧⲥⲟⲫⲓⲁ ⲙⲁⲩⲙ̅ⲙⲉ ⲇⲉ ⲁⲣⲁⲥ ⳉⲙ̅ ⲫⲏⲧ ⲛ̅ⲛ̅ⲁⲑⲏⲧ
ⳉⲁⲣⲉ ⲧⲇⲓⲕⲁⲓⲟⲥⲩⲛⲏ ϫⲓⲥⲉ ⲛ̅ⲟⲩϩⲉⲑⲛⲟⲥ ⳉⲁⲣⲉ ϩⲉⲛⲛⲁⲃⲉ ⲇⲉ ⲧⲥⲃ̅ⲕⲟ ⲛ̅ϩⲉⲛⲫⲩⲗⲏ
ⲡϩⲩⲡⲏⲣⲉⲧⲏⲥ ⲛ̅ⲥⲁⲃⲉ ϣⲏⲡ ⲛ̅ⲟⲩⲣ̅ⲣⲟ ⳉⲁⲣⲉϥϥⲓ ⲇⲉ ⲙ̅ⲡϥ̅ϣⲱⲥ ⳉⲛ̅ ⲧϥ̅ⲙⲛ̅ⲧⲣⲉϥⲕⲁⲧϥ̅
ⳉⲁⲣⲉ ⲧⲟⲣⲅⲏ ⲧⲉⲕⲟ ⲛ̅ⲛ̅ⲕⲉⲥⲁⲃⲉⲉⲩⲉ ⳉⲁⲣⲉ ⲟⲩϣⲉϫⲉ ⲉϥⲙ̅ⲡϥ̅ⲙⲁ ⲕⲧⲟ ⲁⲃⲁⲗ ⲛ̅ⲟⲩϭⲱⲛⲧ ⲟⲩϣⲉϫⲉ ⲇⲉ ⲛ̅ⲗⲩⲡⲏ ⳉⲁⲣⲉϥⲧⲟⲩⲛⲟⲩⲥ ϩⲉⲛⲟⲣⲅⲏ
ⲡⲗⲉⲥ ⲛ̅ⲛ̅ⲥⲁⲃⲉⲩⲉ ⲥⲁⲩⲛⲉ ⲛ̅ⲛⲉⲧⲛⲁⲛⲟⲩⲟⲩ ⲧⲧⲁⲡⲣⲟ ⲇⲉ ⲛ̅ⲛ̅ⲁⲑⲏⲧ ⲥⲁⲩⲛⲉ ⲛ̅ⲛⲉⲑⲁⲩ
ⲛ̅ⲃⲉⲗ ⲙ̅ⲡⲛⲟⲩⲛⲧⲉ ⲥⲁⲛⲧ ⳉⲙ̅ ⲙⲁ ⲛⲓⲙ ⲁϫⲛ̅ ⲛⲉⲧϩⲁⲩ ⲙⲛ̅ ⲛⲉⲧⲛⲁⲛⲟⲩⲟⲩ
ⲟⲩϣⲏⲛ ⲛ̅ⲱⲛⳉ ⲡⲉ ⲡⲧⲗ̅ϭⲟ ⲙ̅ⲡⲗⲉⲥ ⲡⲉⲧⲉⲓⲣⲉ ⲇⲉ ⲙ̅ⲙⲁϥ ⲛⲁⲥⲉⲓ ⲛ̅ⲛⲉϥⲕⲁⲣⲡⲟⲥ
ⳉⲁⲣⲉ ⲡⲁⲧϩⲏⲧ ⲱⲗⲕ ϣⲉ ⲥⲉ ⲧⲥ̅ⲃⲟⲩ ⲙ̅ⲡϥ̅ⲉⲓⲱⲧ ⲟⲩⲥⲁⲃⲉ ⲇⲉ ⲛ̅ϩⲟⲩⲟ ⲡⲉ ⲡⲉⲧⲉⲣⲏϩ ⲁϩⲉⲛϫⲡⲓⲟ
ⲟⲩⲛ̅ ⲟⲩⲛⲁϭ ⲛ̅ϭⲁⲙ ⳉⲛ̅ ⲧⲇⲓⲕⲁⲓⲟⲥⲩⲛⲏ ⲉⲧⲁϣ ⲙ̅ⲙⲁⲕⲙⲉⲕ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲡⲱⲣⲕ ⲙⲛ̅ ⲛⲟⲩⲛⲟⲩⲛⲉ ⲟⲩⲛ̅ ⲟⲩⲛⲁϭ ⲛ̅ϭⲁⲙ ⳉⲛ̅ ⲛ̅ⲏⲓ̈ ⲛ̅ⲛ̅ⲇⲓⲕⲁⲓⲟⲥ ⲛ̅ⲕⲁⲣⲡⲟⲥ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲧⲉⲕⲟ
ⲛ̅ⲥⲡⲁⲧⲟⲩ ⲛ̅ⲛ̅ⲥⲟⲫⲟⲥ ⲙⲏⲣ ⳉⲛ̅ ⲟⲩⲁⲓⲥⲑⲏⲥⲓⲥ ⲛ̅ϩⲏⲧ ⲇⲉ ⲛ̅ⲛ̅ⲁⲑⲏⲧ ⲁⲣϫ ⲉⲛ
ϩⲉⲛⲃⲁⲧⲉ ⲙ̅ⲡϫⲁⲉⲓⲥ ⲛⲉ ⲛ̅ⲑⲩⲥⲓⲁ ⲛ̅ⲛ̅ⲡⲁⲣⲁⲛⲟⲙⲟⲥ ⲛ̅ϣⲡⲱⲡ ⲇⲉ ⲛ̅ⲛⲉⲧⲥⲟⲩⲧⲁⲛⲧ ϣⲏⲡ ⲛ̅ⲛⲁϩⲣⲉϥ
ϩⲉⲛⲃⲁⲧⲉ ⲙ̅ⲡϫⲁⲉⲓⲥ ⲛⲉ ⲛ̅ⳉⲱⲟⲩ ⲙ̅ⲡⲁⲥⲉⲃⲏⲥ ϥⲙⲉⲓ̈ⲉ ⲇⲉ ⲛ̅ⲛⲉⲧⲡⲏⲧ ⲥⲉ ⲧⲇⲓⲕⲁⲓⲟⲥⲩⲛⲏ
ⳉⲁⲣⲟⲩⲥⲟⲩⲱⲛ ⲧⲥⲃⲟⲩ ⲙ̅ⲡⲃⲁⲗϩⲏⲧ ϩⲓⲧⲛ̅​ ⲛⲉⲧⲣ̅ⲡⲁⲣⲁⲅⲉ ⲛⲉⲧⲙⲁⲥⲧⲉ ⲇⲉ ⲛ̅ϩⲉⲛϫⲡⲓⲟ ⲛⲁⲙⲟⲩ ⳉⲛ̅ ⲟⲩϣⲱⲥ
ⳉⲡⲉ ⲁⲙⲛ̅ⲧⲉ ⲙⲛ̅ ⲡⲛⲟⲩⲛ ⲟⲩⲁⲛϩ̅ ⲁⲃⲁⲗ ⲙ̅ⲡⲛⲟⲩⲛⲧⲉ ⲛ̅ⲉⳉ ⲛ̅ⳉⲉ ⲛ̅ⲧⲁⲩⲛ̅ ⲛ̅ϩⲏⲧ ⲉⲛ ⲛ̅ⲛ̅ⲣⲱⲙⲉ
ⲙⲁⲣⲉ ⲡⲁⲧⲥⲃⲟⲩ ⲙⲣ̅ⲣⲉ ⲡⲉⲧϫⲡⲓⲟ ⲙ̅ⲙⲁϥ ⲁⲟⲩ ⲙⲁϥϣⲉϫⲉ ⲙⲛ̅ ⲛ̅ⲥⲟⲫⲟⲥ
ⳉⲁⲣⲉ ⲫⲏⲧ ⲉⲧⲣⲉⲩⲫⲣⲁⲛⲉ ϯ ⲟⲩⲣⲁⲧ ⲙⲫⲱ ⳉⲁⲣⲉϥⲱⲕⲙⲉ ⲇⲉ ⲉϥⳉⲛ̅ ϩⲉⲛⲗⲩⲡⲏ
ⳉⲁⲣⲉ ⲫⲏⲧ ⲉⲧⲥⲟⲩⲧⲱⲛ ϣⲓⲛⲉ ⲥⲉ ⲟⲩⲁⲓⲥⲑⲏⲥⲓⲥ ⲫⲏⲧ ⲇⲉ ⲛ̅ⲛ̅ⲁⲧⲥⲃⲟⲩ ϣⲓⲛⲉ ⲥⲉ ⲛⲉⲑⲁⲩ ⲫⲏⲧ ⲛ̅ⲛ̅ⲁⲑⲏⲧ ⲥⲁⲩⲛⲉ ⲛ̅ϩⲉⲛⲡⲉⲑⲁⲩ
ⲁⲣⲉ ⲛ̅ⲃⲉⲗ ⲛ̅ⲛⲉⲑⲁⲩ ⲛ̅ⲟⲩⲁⲉⲓϣ ⲛⲓⲙ ⲥⲁⲛⲧ ⲁⲃⲁⲗ ϩⲏⲧⲟⲩ ⲛ̅ϩⲉⲛⲡⲉⲑⲁⲩ ⳉⲁⲣⲉ ⲛⲉⲧⲛⲁⲛⲟⲩⲟⲩ ⲇⲉ ⲕⲁ ⲣⲱⲟⲩ ⲛ̅ⲟⲩⲁⲉⲓϣ ⲛⲓⲙ
ⲛⲁⲛⲟⲩ ⲟⲩⲙⲉⲣⲓⲥ ⳉⲛ̅ ⲧϩⲛⲱϩⲉ ⲙ̅ⲡϫⲁⲉⲓⲥ ⲛ̅ϩⲟⲩⲟ ⲁϩⲉⲛⲛⲁϭ ⲛ̅ⲉϩⲟ ⳉⲛ̅ ⲟⲩⲙⲛ̅ⲧⲁⲧϩⲛⲱϩⲉ
ⲛⲁⲛⲟⲩ ⲟⲩⲙⲛ̅ⲧⲙⲁⲉⲓ ϣⲙ̅ⲙⲟ ⳉⲛ̅ ϩⲉⲛⲟⲩⲁⲧⲉ ⲡⲣⲟⲥ ⲟⲩⲙⲛ̅ⲧⳉⲃⲏⲣ ⲙⲛ̅ ⲟⲩⲭⲁⲣⲓⲥ ⲛ̅ϩⲟⲩⲟ ⲁϩⲉⲛⲙⲉⲥ ⲉⲩⲥⲁⲛⲁⳉⲧ̅ ⳉⲛ̅ ⲟⲩⲙⲛ̅ⲧϫⲁϫⲉ
ⳉⲁⲣⲉ ⲟⲩⲣⲱⲙⲉ ⲛ̅ⲣⲉϥϭⲱⲛⲧ ⲥⲁⲃⲧⲉ ⲛ̅ϩⲉⲛⲙⲓⳉⲉ ⳉⲁⲣⲉ ⲡϩⲁⲣϣϩⲏⲧ ⲇⲉ ⲧⲗ̅ϭⲟ ⲡⲕⲉⲟⲩⲉ ⲉⲧⲛⲁⳉⲱⲡⲉ ⳉⲁⲣⲉ ⲡϩⲁⲣϣϩⲏⲧ ⲛ̅ⲣⲱⲙⲉ ⲱⳉⲙⲉ ⲛ̅ϩⲉⲛϩⲉⲡ ⳉⲁⲣⲉ ⲡⲁⲥⲉⲃⲏⲥ ⲇⲉ ⲧⲟⲩⲛⲁⲥⲟⲩ ⲛ̅ϩⲟⲩⲟ
ⲛ̅ⳉⲱⲟⲩ ⲛ̅ⲛ̅ⲁⲣⲅⲟⲥ ⲡⲁⲣϣ ⲛ̅ϣⲁⲛⲧⲉ ⲛⲁⲛ̅ϫⲱⲣⲉ ⲇⲉ ⲕⲁϩⲕⲁϩⲧ
ⳉⲁⲣⲉ ⲟⲩϣⲏⲣⲉ ⲛ̅ⲥⲟⲫⲟⲥ ⲣ̅ⲉⲩⲫⲣⲁⲛⲉ ⲙ̅ⲡϥ̅ⲉⲓⲱⲧ ⳉⲁⲣⲉ ⲟⲩϣⲏⲣⲉ ⲇⲉ ⲛ̅ⲁⲑⲏⲧ ⲱⲗⲕ̅ ϣⲉ ⲥⲉ ⲧϥⲙⲱ
ⲡⳉⲟ ⲙ̅ⲡⲁⲑⲏⲧ ϣⲁⲁⲧ ⲛ̅ⲧⲙⲛ̅ⲧⲥⲁⲃⲉ ⲟⲩⲣⲱⲙⲉ ⲇⲉ ⲛ̅ⲥⲁⲃⲉ ⳉⲁⲣⲉϥⲙⲁϩⲉ ⲉϥⲥⲟⲩⲧⲱⲛ
ⳉⲁⲣⲉ ⲛⲉⲧⲧⲁⲉⲓⲟ ⲉⲛ ⲛ̅ϩⲉⲛⲥⲁⲩϩⲥ ⲕⲟⲩ ⲛ̅ⲥⲱⲟⲩ ⲛ̅ϩⲉⲛϣⲁϫⲛⲉ ⳉⲁⲣⲉ ⲡϣⲁϫⲛⲉ ⲇⲉ ⲙⲟⲩⲛ ⲁⲃⲁⲗ ⳉⲙ ⲫⲏⲧ ⲛ̅ⲛ̅ⲣⲉϥⲙⲉⲩⲉ
ⲛⲉ ⲡⲉⲧϩⲁⲩ ⲥⲱⲧⲙⲉ ⲛ̅ⲥⲱϥ ⲁⲟⲩ ⲙⲁϥϫⲓ ⲗⲁⲩⲉ ⲉⲛⲁⲛⲟⲩϥ ⳉⲙ̅ ⲡϥ̅ⲟⲩⲁⲉⲓϣ ⲁⲡⲙⲓⲉⲓϣⲉ
​ϩⲛ̅ⳉⲱⲟⲩ ⲛ̅ⲱⲛⳉ ⲛⲉ ⲙ̅ⲙⲉⲩⲉ ⲙ̅ⲡⲥⲁⲃⲉ ϫⲉ ⲁϥⲛⲁⲣⲉⲕⲧϥ̅ ⲁⲃⲁⲗ ⲛⲁⲙⲛ̅ⲧⲉ ϥⲟⲩϫⲉⲓ̈
ⲡⲛⲟⲩⲛⲧⲉ ⲛⲁⳉⲁⲣⳉⲣⲉ ⲛ̅ⲛ̅ⲏⲓ̈ ⲛ̅ⲛ̅ⲣⲉϥϣⲱⲥ ⲁϥⲧⲁϫⲣⲟ ⲇⲉ ⲛ̅ⲛ̅ⲧⲁϣ ⲛ̅ⲧⲭⲏⲣⲁ
ⲟⲩⲃⲁⲧⲉ ⲙ̅ⲡϫⲁⲉⲓⲥ ⲡⲉ ⲡⲙⲉⲩⲉ ⲛ̅ϫⲓⲛ̅ϭⲁⲛⲥ̅ ϩⲉⲛⲙⲛ̅ⲧⲣⲙ̅ⲛ̅ϩⲏⲧ ⲇⲉ ⲛⲉ ⲛ̅ϣⲁϫⲛⲉ ⲛ̅ⲛⲉⲧⲟⲩⲁⲁⲃⲉ
ⲡⲉⲧϫⲓ ⲇⲱⲣⲟⲛ ⲛⲁⲧⲉⲕⲁϥ ⲟⲩⲁⲉⲉⲧϥ̅ ⲡⲉⲧⲙⲁⲥⲧⲉ ⲇⲉ ⲛ̅ϫⲓ ⲇⲱⲣⲟⲛ ⲛⲁⲱⲛⳉ ⲁⳉⲁⲣⲟⲩⲕⲟⲩ ⲁⲃⲁⲗ ⲛ̅ϩⲉⲛⲛⲁⲃⲉ ⳉⲛ̅ ϩⲉⲛⲙⲛ̅ⲧⲛⲁⲉ ⲙⲛ̅ ϩⲉⲛⲡⲓⲥⲧⲓⲥ ⳉⲛ̅ ⲧϩⲛⲱϩⲉ ⲇⲉ ⲙ̅ⲡⲛⲟⲩⲛⲧⲉ ⲁⲣⲉ ⲟⲩⲁⲛ ⲛⲓⲙ ⲣⲓⲕⲉ ⲙ̅ⲙⲁϥ ⲁⲃⲁⲗ ⲙ̅ⲡⲡⲉⲑⲁⲩ
ⲁⲣⲉ ⲛ̅ϩⲏⲧ ⲛ̅ⲛ̅ⲇⲓⲕⲁⲓⲟⲥ ⲣ̅ⲙⲉⲗⲉⲧⲁ ⳉⲛ̅ ⲧⲡⲓⲥⲧⲓⲥ ⲁⲣⲉ ⲧⲧⲁⲡⲣⲟ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁϫⲟⲩ ⲛ̅ϩⲉⲛⲡⲉⲑⲁⲩ ⲛ̅ⳉⲱⲟⲩ ⲙ̅ⲡⲣⲱⲙⲉ ⲛ̅ⲇⲓⲕⲁⲓⲟⲥ ⲥⲁⲧⲡ̅ ⲙ̅ⲡⲛⲟⲩⲛⲧⲉ ⲁⲟⲩ ⳉⲁⲣⲉ ϩⲉⲛϫⲁϫⲉ ϩⲱⲧⲡ ⲁⲃⲁⲗ ϩⲓⲧⲟⲟⲧⲟⲩ
ⲡⲛⲟⲩⲛⲧⲉ ⲟⲩⲏⲟⲩ ⲛ̅ⲛ̅ⲁⲥⲉⲃⲏⲥ ⲁⳉⲁⲣⲉϥⲥⲱⲧⲙⲉ ⲇⲉ ⲁⲛϣⲗⲏⲗ ⲛ̅ⲛ̅ⲇⲓⲕⲁⲓⲟⲥ ⲛⲁⲛⲟⲩ ϫⲓ ⲟⲩⳉⲏⲙ ⳉⲛ̅ ⲟⲩⲇⲓⲕⲁⲓⲟⲥⲩⲛⲏ ⲛ̅ϩⲟⲩⲟ ⲁϩⲁϩ ⲛ̅ⲅⲉⲛⲏⲙⲁ ⳉⲛ̅ ⲟⲩϫⲓⲛ̅ϭⲁⲛⲥ̅ ⲫⲏⲧ ⲛ̅ⲟⲩⲣⲱⲙⲉ ⲛ̅ⲇⲓⲕⲁⲓⲟⲥ ⲙⲁⲣⲉϥⲙⲉⲉⲩⲉ ⲁϩⲉⲛⲙⲛ̅ⲧⲥⲁⲃⲉ ϫⲉ ⲁⲣⲉ ⲛⲉϥⳉⲱⲟⲩ ⲛⲁⲥⲁⲩⲧⲛⲉ ϩⲓⲧⲙ̅ ⲡϫⲁⲉⲓⲥ
ⲡⲃⲉⲗ ⲉⲧⲛⲟ ⲁⲡⲡⲉⲧⲛⲁⲛⲟⲩϥ ⳉⲁⲣⲉϥⲣ̅ⲉⲩⲫⲣⲁⲛⲉ ⲙ̅ⲫⲏⲧ ⳉⲁⲣⲉ ⲡⲥⲁⲉⲓⲧ ⲇⲉ ⲉⲧⲛⲁⲛⲟⲩϥ ϯⲟⲩⲣⲁⲧ ⲛ̅ⲛ̅ⲕⲉⲉⲥ
ⲁ ⲡⲉⲧⲕⲟⲩ ⲛ̅ⲥⲱϥ ⲛ̅ⲧⲥ̅ⲃⲟⲩ ⲙⲁⲥⲧⲉ ⲙ̅ⲙⲁϥ ⲟⲩⲁⲉⲉⲧϥ ⲡⲉⲧⲉⲣⲏϩ ⲇⲉ ⲁⲛϫⲡⲓⲟ ⲁϥⲙⲉⲓ̈ⲉ ⲛ̅ⲧϥ̅ⲯⲩⲭⲏ ⲟⲩⲁⲉⲉⲧϥ̅
ⲧϩⲛⲱϩⲉ ⲙ̅ⲡϫⲁⲉⲓⲥ ⲧⲉ ⲧⲥⲃⲟⲩ ⲙⲛ̅ ⲧⲥⲟⲫⲓⲁ ⲁⲟⲩ ⲧⲁⲣⲭⲏ ⲙ̅ⲡⲉⲁⲩ ⲛⲁⲟⲩⲱϣⲃⲉ ⲛⲉⲥ ⲡⲉⲁⲩ ⲛⲁⲙⲁϩⲉ ϩⲏⲧⲟⲩ ⲛⲛⲉⲧⲑⲃ̅ⲃⲓⲏⲟⲩ ⲁⲟⲩ ⲧⲁⲣⲭⲏ ⲙ̅ⲡⲉⲁⲩ ⲧⲉ ⲧϩⲟⲩⲓ̈ⲧⲉ ⲛ̅ⲧⲇⲓⲕⲁⲓⲟⲥⲩⲛⲏ ⲙ̅ⲡⲛⲟⲩⲧⲉ ⲉⲧⲥⲟⲩⲧⲱⲛ
ⲛ̅ϩⲃⲏⲟⲩⲉ ⲧⲏⲣⲟⲩ ⲛ̅ⲛⲉⲧⲑⲃ̅ⲃⲓⲏⲟⲩ ⲟⲩⲁⲛϩ̅ ⲁⲡⲛⲟⲩⲛⲧⲉ ⲛ̅ⲁⲥⲉⲃⲏⲥ ⲇⲉ ⲛⲁⲧⲉⲕⲟ ⳉⲛ̅ ⲟⲩϩⲟⲟⲩⲉ ⲉϥϩⲁⲩ
ⲟⲩⲃⲁⲧⲉ ⲛⲁϩⲣⲙ̅ ⲡⲛⲟⲩⲛⲧⲉ ⲡⲉ ϫⲁⲥⲓϩⲏⲧ ⲛⲓⲙ ⲡⲉⲧⲛⲁϯ ⲧⲟⲟⲧϥ̅ ⲇⲉ ⲁϫⲛ̅ ⲟⲩⲉ ⳉⲛ̅ ⲟⲩϫⲓⲛ̅ϭⲁⲛⲥ̅ ϥⲛⲁⲣ̅ⲃⲁⲗ ⲉⲛ
ⲧⲁⲣⲭⲏ ⲙ̅ⲡⳉⲟ ⲉⲧⲛⲁⲛⲟⲩϥ ⲡⲉ ⲉⲓⲣⲉ ⲛ̅ⲧⲙⲛ̅ⲧⲙⲓⲉ ⲧⲇⲓⲕⲁⲓⲟⲥⲩⲛⲏ ⲅⲁⲣ ⲥⲁⲧⲡ̅ ⲛⲁϩⲣⲛ̅ ⲡⲛⲟⲩⲧⲉ ⲛ̅ϩⲟⲩⲟ ⲁⲧⲑⲩⲥⲓⲁ ⲛ̅ⲛ̅ⲁⲛⲟⲙⲟⲥ
ⲡⲉⲧϣⲓⲛⲉ ⲥⲉ ⲡⲛⲟⲩⲛⲧⲉ ⲛⲁϭⲓⲛⲉ ⲛ̅ⲟⲩⲥⲁⲩⲛⲉ ⳉⲛ̅ ⲟⲩⲇⲓⲕⲁⲓⲟⲥⲩⲛⲏ ⲡⲉⲧϣⲓⲛⲉ ⲇⲉ ⲛ̅ⲥⲱϥ ⳉⲛ̅ ⲟⲩⲥⲁⲩⲧⲛⲉ ⲛⲁϭⲓⲛⲉ ⲛ̅ⲟⲩⲉⲓⲣⲏⲛⲏ
ⲁ ⲛ̅ϩⲃⲏⲟⲩⲉ ⲧⲏⲣⲟⲩ ⲙ̅ⲡⲛⲟⲩⲛⲧⲉ ⳉⲛ̅ ⲟⲩⲇⲓⲕⲁⲓⲟⲥⲩⲛⲏ ⲁⲩⲉⲣⲏϩⲧⲉ ⲇⲉ ⲁⲡⲁⲥⲉⲃⲏⲥ ⲁⲩϩⲟⲟⲩⲉ ⲉϥϩⲁⲩ
ⲟⲩⲧⲁⲛⲧⲛⲉ ⲡⲉⲧϩⲓ ⲛ̅ⲥⲡⲁⲧⲟⲩ ⲙ̅ⲡⲣ̅ⲣⲟ ⲛⲉ ⲧϥ̅ⲧⲁⲡⲣⲟ ⲇⲉ ⲣ̅ⲡⲗⲁⲛⲁ ⳉⲛ̅ ⲟⲩϩⲉⲡ
ⲟⲩⲣⲓⲕⲉ ⲙ̅ⲙⲁⳉⲉ ⲧⲉ ⲧⲇⲓⲕⲁⲓⲟⲥⲩⲛⲏ ⲛ̅ⲛⲁϩⲣⲛ̅ ⲡⲛⲟⲩⲛⲧⲉ ⳉⲓ ⲇⲉ ⲛⲓⲙ ⲛ̅ⲧⲟⲟⲧϥ̅ ⲟⲩⲁⲁⲃⲉ ϩⲉⲛⳉⲓ ⲇⲉ ⲙ̅ⲙⲓⲉ ⲛⲉ ⲛⲉϥϩⲃⲏⲟⲩⲉ ⲁ ⲡϫⲁⲉⲓⲥ ⲇⲉ ⲙⲉⲓ̈ⲉ ⲛ̅ⲛ̅ϣⲉϫⲉ ⲉⲧⲥⲟⲩⲧⲱⲛ
ⲧⲃⲁⲧⲉ ⲛ̅ⲟⲩⲣ̅ⲣⲟ ⲡⲉ ⲡⲉⲧⲉⲓⲣⲉ ⲛ̅ϩⲉⲛⲡⲉⲑⲁⲩ ⲁⳉⲁⲣⲟⲩⲥⲁⲃⲧⲉ ⲅⲁⲣ ⲙ̅ⲡⲑⲣⲟⲛⲟⲥ ⲛ̅ⲟⲩⲁⲣⲭⲏ ⳉⲛ̅ ⲟⲩⲇⲓⲕⲁⲓⲟⲥⲩⲛⲏ
ⲙ̅ⲙⲁⲕⲙⲉⲕ ⲙ̅ⲙⲓⲉ ⲥⲁⲧⲡ̅ ⲛ̅ⲟⲩⲣ̅ⲣⲟ ⲁϥⲙⲉⲓ̈ⲉ ⲇⲉ ⲛ̅ϭⲓ ⲡⲛⲟⲩⲛⲧⲉ ​ⲛ̅ⲛ̅ϩⲃⲏⲟⲩⲉ ⲙ̅ⲙⲓⲉ
ⲟⲩϥⲁⲉⲓϣⲓⲛⲉ ⲧⲙ̅ ⲡⲛⲟⲩⲛⲧⲉ ⲡⲉ ⲡϭⲱⲛⲧ ⲛ̅ⲟⲩⲣ̅ⲣⲟ ⳉⲁⲣⲉ ⲟⲩⲣⲱⲙⲉ ⲇⲉ ⲛ̅ⲥⲟⲫⲟⲥ ⲁⳉⲙⲉϥ
ⲁⲣⲉ ⲛ̅ϣⲏⲣⲉ ⲙ̅ⲡⲣ̅ⲣⲟ ⳉⲙ̅ ⲡⲟⲩⲁⲉⲓⲛⲉ ⲙ̅ⲡⲱⲛⳉ ⲁ ⲛⲉⲧϣⲏⲡ ⲇⲉ ⲛ̅ⲛⲁϩⲣⲉϥ ⲉ ⲛ̅ⲧⳉⲉ ⲛ̅ⲟⲩⲕⲗⲟⲟⲗⲉ ⲙ̅ⲡⲛⲟ ⲛ̅ϩⲓⲣⲟⲩϩⲉ ⲟⲩⲱⲛⳉ ⲡⲉ ⲡϩⲟ ⲙ̅ⲡⲣ̅ⲣⲟ ⲉⲧⲣⲁⲩⲧ ⳉⲁⲣⲉϥϯϩⲧⲏϥ ⲇⲉ ⲛ̅ⲛⲉⲧϥⲛⲁⲣⲉϣⲉ ⲛⲉⲙⲉⲩ ⲛ̅ⲧⳉⲉ ⲛ̅ⲟⲩⲕⲗⲟⲟⲗⲉ ⲛ̅ⳉⲁⲉⲓ
ⲙ̅ⲙⲁⲛ̅ⳉⲱⲡⲉ ⲛ̅ⲧⲥⲟⲫⲓⲁ ⲥⲁⲧⲡ ⲁⲡⲛⲟⲩⲃ ⲁⲟⲩ ⲙ̅ⲙⲁⲛ̅ⳉⲱⲡⲉ ⲙ̅ⲧⲙⲛ̅ⲧⲣⲙ̅ⲛ̅ϩⲏⲧ ⲛ̅ϩⲟⲩⲟ ⲁⲫⲉⲧ
ⲡⳉⲟ ⲙ̅ⲡⲱⲛⳉ ⲡⲉ ⲣⲉⲕⲧⲕ̅ ⲁⲃⲁⲗ ⲙ̅ⲡⲡⲉⲑⲁⲩ ⲟⲩⲛⲁϭ ⲇⲉ ⲛ̅ⲁϩⲉ ⲛⲉ ⲛ̅ⳉⲟⲟⲩ ⲛ̅ⲧⲇⲓⲕⲁⲓⲟⲥⲩⲛⲏ ⲡⲉⲧⲁϥⲧⲉⲃⲟ ⲁⲧⲥ̅ⲃⲟⲩ ⲛⲁⳉⲱⲡⲉ ⳉⲛ̅ ⲛ̅ⲁⲅⲁⲑⲟⲛ ⲟⲩⲥⲁⲃⲉ ⲇⲉ ⲛ̅ϩⲟⲩⲟ ⲡⲉ ⲡⲉⲧⲉⲣⲏϩ ⲁϩⲉⲛϫⲡⲓⲟ ⲁ ⲡⲉⲧⲉⲣⲏϩ ⲁⲛⲉϥⳉⲱⲟⲩ ⲉⲣⲏϩ ⲁⲧϥ̅ⲯⲩⲭⲏ ⲡⲉⲧⲙⲉⲓ̈ⲉ ⲇⲉ ⲙ̅ⲡⲱⲛⳉ ⲛⲁϯⲥⲟ ⲁⲣⲱϥ
ⲁⲣⲉ ⲡϣⲱⲥ ⲙⲁϩⲉ ⳉⲁϩⲧⲙ̅ ⲡⳉⲱϣϥ ϩⲉⲛⲙⲉⲉⲩⲉ ⲇⲉ ⲉⲩϩⲁⲩ ⳉⲁⲑⲓ ⲛⲡϩⲉⲓ̈ⲉ
ⲛⲁⲛⲉ ⲟⲩⲣⲱⲙⲉ ⲉⲙⲁϥϭⲱⲛⲧ ⳉⲛ̅ ⲟⲩⲇⲓⲕⲁⲓⲟⲥⲩⲛⲏ ⲙⲛ̅ ⲟⲩⲑⲃ̅ⲃⲓⲟ ⲛ̅ϩⲟⲩⲟ ⲁⲡⲉⲧⲛⲁⲡⲱϣ ⲛ̅ϩⲉⲛⳉⲱⲗ ⲙⲛ̅ ϩⲉⲛⲣⲉϥϣⲱⲥ
ⲟⲩⲣⲉϥϭⲛ̅ ⲁⲅⲁⲑⲟⲛ ⲡⲉ ⲡⲣⲙ̅ⲛ̅ϩⲏⲧ ⳉⲛ̅ ⲛⲉϥϩⲃⲏⲟⲩⲉ ⲡⲉⲧⲛⲁϩⲧⲉ ⲇⲉ ⲁⲡϫⲁⲉⲓⲥ ⲛⲁⲣ̅ⲙⲁⲕⲁⲣⲓⲟⲥ
ⳉⲁⲣⲟⲩⲙⲟⲩⲧⲉ ⲇⲉ ⲁⲛⲥⲟⲫⲟⲥ ⲙⲛ̅ ⲛ̅ⲥⲁⲃⲉⲩⲉ ϫⲉ ⲡⲉⲧⳉⲁⲥϥ̅ ⳉⲁⲣⲟⲩⲥⲱⲧⲙⲉ ⲇⲉ ⲛ̅ϩⲟⲩⲟ ⲁⲛⲉⲧϩⲁⲗϭ ⳉⲛ̅ ⲛⲟⲩϣⲉϫⲉ
ⲟⲩⲡⲏⲅⲏ ⲛ̅ⲱⲛⳉ ⲡⲉ ⲡⲙⲉⲩⲉ ⲙ̅ⲡⲉⲧⲁϥⲧⳉⲡⲁϥ ⲛⲉϥ ⲧⲥⲃⲟⲩ ⲇⲉ ⲛ̅ⲛ̅ⲁⲑⲏⲧ ϩⲁⲩ
ⳉⲁⲣⲉ ⲫⲏⲧ ⲙ̅ⲡⲥⲁⲃⲉ ⲣ̅ⲛⲟⲓ̈ⲉ ⲛ̅ⲛⲉⲧⲛⲏⲟⲩ ⲁⲃⲁⲗ ⳉⲛ̅ ⲣⲱϥ ϥⲛⲁⲣ̅ⲫⲟⲣⲉⲓ ⲇⲉ ⲛ̅ⲟⲩⲥⲁⲩⲛⲉ ⳉⲛ̅ ⲛⲉϥⲥⲡⲁⲧⲟⲩ
ϩⲉⲛⲙⲟⲩⲗϩ̅ ⲛ̅ⲃ̅ⲃⲓⲟⲩ ⲛⲉ ⲛ̅ϣⲉϫⲉ ⲛ̅ⲧⲥⲟⲫⲓⲁ ⲡϩⲗⲁϭ ⲇⲉ ⲙ̅ⲡⲟⲩⲥⲱⲧⲙⲉ ⲟⲩⲧⲗ̅ϭⲟ ⲡⲉ ⲙ̅ⲯⲩⲭⲏ
ⲟⲩⲛ̅ ⲟⲩⳉⲟ ⲉⲡⲣⲱⲙⲉ ⲙⲉⲩⲉ ⲁⲣⲁϥ ϫⲉ ϥⲥⲟⲩⲧⲱⲛ ⲉ ⲧϥ̅ⳉⲁⲉⲓ ⲇⲉ ⲥⲁⲛⲧ ⲁⲡϣⲓⲭϩ̅ ⲛ̅ⲁⲙⲛ̅ⲧⲉ
ⳉⲁⲣⲉ ⲟⲩⲣⲱⲙⲉ ⲛ̅ϫⲱⲣⲉ ϣⲱⲡ ⳉⲓⲥⲉ ⳉⲛ̅ ϩⲉⲛⳉⲓⲥⲉ ⲁⲟⲩ ⳉⲁⲣⲉϥϫⲓⲛ̅ϫⲛⲁϩ ⲙ̅ⲡϥ̅ⲧⲉⲕⲟ ⲡⲉⲧϭⲁⲩϭ ⲇⲉ ⲛ̅ⲧⲁϥ ϥⲉⲓⲛⲉ ⲙ̅ⲡϥ̅ⲧⲉⲕⲟ ⳉⲛ̅ ⲧϥ̅ⲧⲁⲡⲣⲟ
ⲁⲣⲉ ⲡⲣⲱⲙⲉ ⲛ̅ⲁⲑⲏⲧ ϣⲓⲕⲉ ⲛⲉϥ ⲛ̅ϩⲉⲛⲡⲉⲑⲁⲩ ⲁϥⲥⲱⲟⲩϩ ⲇⲉ ⲁⳉⲟⲩⲛ ⲛ̅ⲟⲩⲕⲱϩⲧ̅ ϩⲓ ⲛⲉϥⲥⲡⲁⲧⲟⲩ
ⳉⲁⲣⲉ ⲟⲩⲣⲱⲙⲉ ⲉϥϭⲁⲩϭ ϫⲁⲩ ⲛ̅ⲟⲩϯⲧⲱⲛ ⲁⲟⲩ ⳉⲁⲣⲉϥⲧⲙ̅ϩⲟ ⲛ̅ⲟⲩϣⲁϩ ⲛ̅ⲕⲣⲁϥ ⲛ̅ⲛⲉⲧϩⲁⲩ ⲁⲟⲩ ⳉⲁⲣⲉϥⲡⲱⲣϫ ⲛ̅ϩⲉⲛⳉⲃⲏⲣ
ⳉⲁⲣⲉ ⲟⲩⲣⲱⲙⲉ ⲙ̅ⲡⲁⲣⲁⲛⲟⲙⲟⲥ ⲥⲱⲃⲉ ⲛ̅ⲛⲉϥⳉⲃⲉⲉⲣⲉ ⲁⲟⲩ ⳉⲁⲣⲉϥϫⲓⲧⲟⲩ ⲁϩⲉⲛⳉⲱⲟⲩ ⲉⲛⲁⲛⲟⲩⲟⲩ ⲉⲛ
ⲁⲣⲉ ⲡⲉⲧⲧⲁϫⲣⲟ ⲛ̅ⲛⲉϥⲃⲉⲗ ⲙⲉⲉⲩⲉ ⲁϩⲉⲛⲕⲣⲁϥ ⲁⲟⲩ ⲁⲛ ⳉⲁⲣⲉϥⲟⲩⲱⲙ ⲛ̅ⲛⲉϥⲥⲡⲁⲧⲟⲩ ⲡⲉⲓ̈ ϭⲉ ⲟⲩϩⲣⲟⲩ ⲛ̅ⲕⲁⲕⲓⲁ ⲡⲉ
ⲟⲩⲕⲗⲁⲙ ⲛ̅ⲧⲣⲩⲫⲏ ⲧⲉ ⲧⲙⲛ̅ⲧⳉⲗ̅ⲗⲟ ⲉⲧⲛⲁⲛⲟⲩⲥ ⳉⲁⲣⲟⲩϭⲓⲛⲉ ⲇⲉ ⲙ̅ⲙⲁϥ ⳉⲛ̅ ⲛ̅ⳉⲱⲟⲩ ⲛ̅ⲧⲇⲓⲕⲁⲓⲟⲥⲩⲛⲏ
ⲛⲁⲛⲟⲩ ⲟⲩⲣⲱⲙⲉ ⲛ̅ϩⲁⲣϣϩⲏⲧ ⲁⲩϫⲱⲣⲉ ⲁⲟⲩ ⲡⲉⲧⲛⲁⲉⲙⲁϩⲧⲉ ⲛ̅ⲟⲩⲟⲣⲅⲏ ⲛ̅ϩⲟⲩⲟ ⲁⲡⲉⲧⲛⲁϫⲓ ⲛ̅ⲟⲩⲡⲟⲗⲓⲥ
ⲥⲉⲛⲁⲧⲟⲟⲃⲟⲩ ⲧⲏⲣⲟⲩ ⲁⲕⲟⲟⲛⲟⲩ ⲛ̅ⲛ̅ⲣⲉϥϫⲓⲛ̅ϭⲁⲛⲥ̅ ⲁⲩⲛⲁϯ ⲇⲉ ⲛ̅ⲧⲙⲛ̅ⲧⲙⲓⲉ ⲛ̅ⲟⲩⲁⲛ ⲛⲓⲙ ⲁⲃⲁⲗ ϩⲓⲧⲙ̅ ⲡⲛⲟⲩⲛⲧⲉ
ⲛⲁⲛⲟⲩ ⲟⲩⲁⲉⲓⲕ ⳉⲛ̅ ⲟⲩⲉⲓⲣⲏⲛⲏ ⲛ̅ϩⲟⲩⲟ ⲁⲩⲏⲓ̈ ⲉϥⲙⲏϩ ⲛ̅ϣⲟⲩⲟⲩⲧ ⳉⲛ̅ ⲟⲩϫⲓⲛ̅ϭⲁⲛⲥ̅
ⳉⲁⲣⲉ ⲟⲩⳉⲙ̅ⳉⲉⲗ ⲛ̅ⲥⲁⲃⲉ ⲉⲙⲁϩⲧⲉ ⲁϫⲛ̅ ϩⲉⲛϫⲓⲥⲉⲩⲉ ⲛ̅ⲁⲑⲏⲧ ⳉⲁⲣⲉϥⲡⲱϣⲉ ⲇⲉ ⲛ̅ϩⲉⲛⲧⲁⲉⲓⲉ ⳉⲛ̅ ϩⲉⲛⲥⲛⲏⲟⲩ
ⲛ̅ⲧⳉⲉ ⲉⲧⳉⲁⲣ̅ⲟⲩⲣⲇⲟⲕⲓⲙⲁⲍⲉ ⲙ̅ⲡⲛⲟⲩⲃ ⲙⲛ̅ ⲫⲉⲧ ⳉⲛ̅ ⲟⲩϩⲣⲟⲩ ⲧⲉⲓ̈ ⲧⲉ ⲧⳉⲉ ⲉⲧⲉ ⲡⲛⲟⲩⲧⲉ ⲥⲱⲧⲡ̅ ⲛ̅ⲛ̅ϩⲏⲧ
ⳉⲁⲣⲉ ⲡⲉⲧϩⲁⲩ ⲥⲱⲧⲙⲉ ⲥⲉ ϩⲉⲛⲗⲉⲥ ⲙ̅ⲡⲁⲣⲁⲛⲟⲙⲟⲥ ⲙⲁⲣⲉ ⲡⲇⲓⲕⲁⲓⲟⲥ ⲇⲉ ϯϩⲧⲏϥ ⲁⲥⲡⲁⲧⲟⲩ ⲛ̅ϭⲁⲗ
ⲡⲁ ⲡⲡⲓⲥⲧⲟⲥ ⲡⲉ ⲡⲕⲟⲥⲙⲟⲥ ⲧⲏⲣϥ ⲛ̅ⲛ̅ⲭⲣⲏⲙⲁ ⲙⲛ̅ⲧⲉ ⲡⲁ ⲡⲓⲥⲧⲟⲥ ⲇⲉ ⲟⲩⲇⲉ ⲟⲩϩⲟⲃⲟⲗⲟⲥ
ⲁⲣⲉ ⲡⲉⲧⲥⲱⲃⲉ ⲥⲉ ⲟⲩϩⲏⲕⲉ ϯⲛⲩⲕⲥ̅ ⲙ̅ⲡⲉⲧⲁϥⲧⲁⲛⲁϥ ⲡⲉⲧⲣⲉϣⲉ ⲇⲉ ⲁϫⲙ̅ ⲡⲉⲧⲛⲁⲧⲉⲕⲟ ϥⲛⲁⲣ̅ⲃⲁⲗ ⲉⲛ ⲁⲡⲉⲑⲁⲩ
ⲡⲕ̅ⲗⲁⲙ ⲇⲉ ⲛ̅ⲟⲩⳉⲗ̅ⲗⲟ ⲡⲉ ϩⲉⲛϣⲏⲣⲉ ⲛ̅ϣⲏⲣⲉ ⲡⲉⲁⲩ ⲇⲉ ⲛ̅ⲛ̅ϣⲏⲣⲉ ⲡⲉ ⲛⲟⲩⲉⲓⲁⲧⲉ
ⲙⲛ̅ ϩⲉⲛⲥⲡⲁⲧⲟⲩ ⲉⲩⲛ̅ϩⲁⲧ ⲣ̅ϣⲉⲩ ⲙ̅ⲡⲁⲑⲏⲧ ⲟⲩⲇⲉ ⲥⲡⲁⲧⲟⲩ ⲛ̅ϭⲁⲗ ⲛ̅ⲛ̅ⲇⲓⲕⲁⲓⲟⲥ
ⲟⲩⲃⲉⲕⲉ ⲛ̅ϩⲙⲁⲧ ⲧⲉ ⲧⲥⲃⲟⲩ ⲛ̅ⲛⲉⲧⲉⲓⲣⲉ ⲙ̅ⲙⲁⲥ ⲡⲙⲁ ⲉⲧⲥⲛⲁⲕⲧⲁⲥ ⲁⲣⲁϥ ⲛⲁⲥⲁⲩⲧⲛⲉ
ⲁ ⲡⲉⲧϩⲱⲡ ⲛ̅ϩⲉⲛϫⲓⲛϭⲁⲛⲥ ϣⲓⲛⲉ ⲥⲉ ⲟⲩⲙⲛ̅ⲧⳉⲃⲏⲣ ⲡⲉⲧⲙⲁⲥⲧⲉ ⲇⲉ ⲛ̅ϩⲁⲡⲟⲩ ⳉⲁⲣⲉϥⲡⲱⲣϫ ϩⲉⲛⳉⲃⲏⲣ ⲙⲛ̅ ϩⲉⲛⲣⲙ̅ⲛ̅ⲏⲓ̈
ⳉⲁⲣⲉ ⲟⲩϭⲱⲛⲧ ⳉⲱϣϥ̅ ⲫⲏⲧ ⲙ̅ⲡⲥⲁⲃⲉ ⲉⲩⲙⲁⲥⲧⲓⲅⲟⲩ ⲇⲉ ⲙ̅ⲡⲁⲥⲉⲃⲏⲥ ⲙⲁϥⲣ̅ⲁⲓⲥⲑⲁⲛⲉ
ⳉⲁⲣⲉ ⲛⲉⲑⲁⲩ ⲧⲏⲣⲟⲩ ⲧⲟⲩⲛⲟⲩⲥ ϩⲉⲛⲟⲩⲱϩⲙⲉ ⲡⲛⲟⲩⲧⲉ ⲇⲉ ⲛⲁⲧⲛⲛⲁⲩ ⲛⲉⲩ ⲛⲟⲩⲁⲅⲅⲉⲗⲟⲥ ⲛⲁⲧⲛⲁⲉ
ⲡⲣⲁⲩϣ ⲛⲁⲧⲉϩⲟ ⲟⲩⲣⲱⲙⲉ ⲛⲥⲁⲃⲉ ⲁⲣⲉ ⲛⲁⲑⲏⲧ ⲇⲉ ⲙⲉⲉⲩⲉ ⲁϩⲉⲛⲡⲉⲑⲁⲩ
ⲡⲉⲧⲛⲁϯ ⲛϩⲉⲛⲡⲉⲑⲁⲩ ⲁⲡⲙⲁ ⲛϩⲉⲛⲡⲉⲧⲛⲁⲛⲟⲩⲟⲩ ⲙⲡⲉⲑⲁⲩ ⲛⲁⲕⲓⲙ ⲉⲛ ⳉⲙ ⲡϥⲏⲓ̈
ⳉⲁⲣⲉ ⲧⲁⲣⲭⲏ ⲛ̅ⲧⲇⲓⲕⲁⲓⲟⲥⲩⲛⲏ ϯ ⲛ̅ⲟⲩⲉⲝⲟⲩⲥⲓⲁ ⲡⳉⲧⲁⲣⲧⲣⲉ ⲇⲉ ⲙⲛ̅ ⲡⲙⲓⳉⲉ ⲙⲁϩⲉ ϩⲏⲧⲥ̅ ⲛ̅ⲧⲙⲛ̅ⲧϩⲏⲕⲉ
ⲡⲉⲧⲛⲁⲣ̅ⲕⲣⲓⲛⲉⲓ ⲙ̅ⲡⲇⲓⲕⲁⲓⲟⲥ ϫⲉ ⲟⲩⲁⲇⲓⲕⲟⲥ ⲡⲉ ⲁⲟⲩ ⲡⲁⲇⲓⲕⲟⲥ ϫⲉ ⲟⲩⲇⲓⲕⲁⲓⲟⲥ ⲡⲉ ϩⲉⲛⲃⲁⲧⲉ ⲛⲉ ⲙ̅ⲡⲥⲛⲟ ⲛⲁϩⲣⲛ̅ ⲡϫⲁⲉⲓⲥ
ⲉⲧⲃⲉ ⲟ ⲟⲩⲛ̅ⲧⲉ ⲁⲑⲏⲧ ⲭⲣⲏⲙⲁ ⲙⲛ̅ ϭⲁⲙ ⲅⲁⲣ ⲁⲧⲉ ​ⲡⲁⲑⲏⲧ ⲧⳉ̅ⲡⲟ ⲧⲥⲟⲫⲓⲁ ⲁ ⲡⲉⲧϫⲓⲥⲉ ⲙ̅ⲡϥ̅ⲏⲓ̈ ϣⲓⲛⲉ ⲥⲉ ⲟⲩⳉⲱϣϥ ⲡⲉⲧϭⲁⲩϭ ⲇⲉ ⲁϫⲓ ⲥⲃⲟⲩ ⲛⲁϩⲉⲓ̈ⲉ ⲁϩⲉⲛⲡⲉⲑⲁⲩ
ⲙⲁⲣⲉ ⲡⲕ̅ⳉⲃⲏⲣ ⳉⲱⲡⲉ ⲛⲉⲕ ⳉⲙ̅ ⲙⲁ ⲛⲓⲙ ⲁⲟⲩ ⲧⲉ ⲛⲉⲕⲥⲛⲏⲟⲩ ⳉⲱⲡⲉ ⲛⲉⲕ ⲛ̅ϣⲉⲩ ⳉⲛ̅ ⲛⲉⲕⲁⲛⲁⲅⲕⲏ ⲁⲩⲧⳉⲡⲟ ⲅⲁⲣ ⲙ̅ⲙⲁⲩ ⲁⲡⲓϩⲱⲃ
ⲡⲣⲱⲙⲉ ⲛ̅ⲁⲑⲏⲧ ϫⲁⲁϫⲉ ⲁⲟⲩ ϥⲣⲉϣⲉ ⲁϫⲱϥ ⲟⲩⲁϩⲉⲉⲧϥ ⲉϥϣⲡ̅ⲧⲱⲣⲉ ⳉⲛ̅ ⲟⲩϣⲡ̅ⲧⲱⲣⲉ ⲛ̅ⲛⲉϥⳉⲃⲉⲉⲣⲉ ⳉⲁⲣⲉ ⲡⲥⲁⲃⲉ ⲇⲉ ⲟⲩⲉⲓ̈ⲉ ⲁⲃⲁⲗ ⲛ̅ϣⲡⲧⲱⲣⲉ ϥϯⲥⲃⲟⲩ
ⳉⲁⲣⲉ ⲡⲙⲁⲉⲓⲛⲁⲃⲉ ⲣⲉϣⲉ ⳉⲛ̅ ϩⲉⲛⲙⲓⳉⲉ
ⲡⲛⲁⳉⲧϩⲏⲧ ⲇⲉ ⲛⲁⲧⲱⲙⲧ ⲉⲛ ⲁⲡⲡⲉⲧⲛⲁⲛⲟⲩϥ ⲟⲩⲛ̅ ⲟⲩⲣⲱⲙⲉ ⲛ̅ⲣⲉϥⲡⲁⲁⲛⲉϥ ⳉⲙ̅ ⲡϥ̅ⲗⲉⲥ ⲛⲁϩⲉⲓ̈ⲉ ⲁϩⲉⲛⲡⲉⲑⲁⲩ
ⲟⲩⲙ̅ⲕⲁϩ ⲇⲉ ⲛ̅ϩⲏⲧ ⲡⲉ ⲟⲩϩⲏⲧ ⲛ̅ⲁⲑⲏⲧ ⲙ̅ⲡⲉⲧⲁϥⲧⳉⲡⲁϥ ⲛⲉϥ ⲙⲛ̅ ⲟⲩⲉⲓⲱⲧ ⲛⲁⲣ̅ⲉⲩⲫⲣⲁⲛⲉ ⲁϫⲛ̅ ⲟⲩϣⲏⲣⲉ ⲛ̅ⲁⲧⲥⲃⲟⲩ ⲟⲩϣⲏⲣⲉ ⲇⲉ ⲛ̅ⲥⲁⲃⲉ ⲛⲁⲣⲉⲩⲫⲣⲁⲛⲉ ⲛ̅ⲧϥ̅ⲙⲱ
ⳉⲁⲣⲉ ⲫⲏⲧ ⲛ̅ⲛⲉⲧⲣ̅ⲉⲩⲫⲣⲁⲛⲉ ϯⲙ̅ⲧⲁⲛ ⲛⲉⲩ ⲛ̅ⲕⲉⲉⲥ ⲇⲉ ⲙ̅ⲡⲣⲉϥⲣ̅ⲗⲩⲡⲉⲓ ⲛⲁϣⲉⲩⲉ
ⲟⲩⲁⲥⲉⲃⲏⲥ ⲡⲉ ⲡⲉⲧϫⲓⲇⲱⲣⲟⲛ ⲁⲕⲟⲟⲛⲉϥ ϥⲛⲁⲣⲓⲕⲉ ⲅⲁⲣ ⲛ̅ⲛ̅ⳉⲱⲟⲩ ⲛ̅ⲧⲇⲓⲕⲁⲓⲟⲥⲩⲛⲏ
ⲟⲩⲥⲟⲫⲟⲥ ⲡⲉ ⲫⲱ ⲙ̅ⲡⲣⲱⲙⲉ ⲛ̅ⲥⲁⲃⲉ ⲛ̅ⲃⲉⲗ ⲇⲉ ⲙ̅ⲡⲁⲑⲏⲧ ⲥⲁⲛⲧ ⲁⲛ̅ⲕⲟⲟϩ ⲙ̅ⲡⲕⲁϩ
ⲟⲩⲟⲣⲅⲏ ⲛ̅ⲟⲩⲉⲓⲱⲧ ⲡⲉ ⲟⲩϣⲏⲣⲉ ⲛ̅ⲁⲑⲏⲧ ⲁⲟⲩ ⲟⲩⲙ̅ⲕⲁϩ ⲛ̅ϩⲏⲧ ⲡⲉ ⲛ̅ⲧⲉⲧⲁⲥⲧⳉ̅ⲡⲁϥ
ⲛⲁⲛⲟⲩ ⲧⲉ ⲟⲩⲣⲱⲙⲉ ⲉⲛ ⲛ̅ⲇⲓⲕⲁⲓⲟⲥ ϯⲁⲥⲉ ⲁⲟⲩ ϣϣⲉ ⲉⲛ ⲁⲣ̅ⲉⲡⲓⲃⲟⲩⲗⲉⲩⲉ ⲁϩⲉⲛⲇⲩⲛⲁⲥⲧⲏⲥ ⲛ̅ⲇⲓⲕⲁⲓⲟⲥ
ⲟⲩⲥⲁⲃⲉ ⲡⲉ ⲡⲉⲧϯⲥⲟ ⲁⲧⲱⲕ ⲟⲩϣⲉϫⲉ ⲁⲃⲁⲗ ⲉϥⲛⲁⳉⲧ ⲟⲩⲥⲁⲃⲉ ⲇⲉ ⲡⲉ ⲡⲣⲱⲙⲉ ⲛ̅ϩⲁⲣϣϩⲏⲧ
ⲥⲉⲛⲁⲁⲡⲥ̅ ⲁⲩⲥⲟⲫⲓⲁ ⲙ̅ⲡⲁⲑⲏⲧ ⲁϥϣⲁϣⲓⲛⲉ ⲛ̅ⲥⲱⲥ ϥⲛⲁⳉⲱⲡⲉ ⲇⲉ ⲉϥⲁⲛⳉ ⲕ̅ϭⲓⲛⲉ ⲙ̅ⲙⲁϥ ⳉϫⲉ ⲟⲩⲥⲁⲃⲉ ⲡⲉ
ⳉⲁⲣⲉ ⲡⲣⲱⲙⲉ ⲉⲧⲟⲩⲉϣ​ ⲡⲱⲣϫ ⲁⲛⲉϥⳉⲃⲉⲉⲣⲉ ϣⲓⲛⲉ ⲥⲉ ⲟⲩⲗⲁⲉⲓϭⲉ ⲡⲉⲓ̈ ⲛ̅ϯⲙⲓⲛⲉ ⲛⲁⳉⲱⲡⲉ ⳉⲁ ⲛⲁϭⲛⲉϭ ⲛ̅ⲟⲩⲁⲉⲓϣ ⲛⲓⲙ
ⲡⲁⲑⲏⲧ ⲣ̅ⲭⲣⲉⲓⲁ ⲉⲛ ⲛ̅ⲧⲥⲟⲫⲓⲁ ϥⲟⲩⲱⳉ ⲧⲙⲛ̅ⲧⲁⲧϩⲏⲧ ⲅⲁⲣ ⲛ̅ϩⲟⲩⲟ
ⲁϣⲁ ⲡⲁⲥⲉⲃⲏⲥ ⲉⲓ ⲁⲩⲙⲓⲉⲓϣⲉ ⲙⲡⲉⲑⲁⲩ ⳉⲁⲣⲉϥⲣ̅ⲕⲁⲧⲁⲫⲣⲟⲛⲉⲓ ⳉⲁⲣⲉ ⲟⲩϣⲱⲥ ⲇⲉ ⲉⲓ ⲁϫⲱϥ ⲙⲛ̅ ⲟⲩⲛⲁϭⲛⲉϭ
ⲟⲩⲙⲁⲩ ⲉϥϣⲁⲭϩ̅ ⲡⲉ ⲡϣⲉϫⲉ ​ⳉⲙ̅ ⲫⲏⲧ ⲙ̅ⲡⲣⲱⲙⲉ ⳉⲁⲣⲉ ⲧⲡⲏⲅⲏ ⲇⲉ ⲛ̅ⲧⲥⲟⲫⲓⲁ ⲃⲉⲃⲉ ⲥϥⲱϭⲉ ⲁϩⲣⲏⲓ̈ ⲉⲙⲛ̅ ϭⲁⲙ ⲙ̅ⲙⲁⲥ ⲛ̅ϩⲱⲡ
ⲛⲁⲛⲟⲩ ϫⲓ ⲫⲟ ⲉⲛ ⲛ̅ⲟⲩⲁⲥⲉⲃⲏⲥ ⲁⲟⲩ ϣϣⲉ ⲉⲛ ⲁⲧⲥ̅ⲧⲟ ⲟⲩⲇⲓⲕⲁⲓⲟⲥ ⲁⲃⲁⲗ ⳉⲛ̅ ⲟⲩϩⲉⲡ
ⲛ̅ⲥⲡⲁⲧⲟⲩ ⲙ̅ⲡⲁⲑⲏⲧ ⲛⲁⲛ̅ⲧϥ̅ ⲁϩⲉⲛⲡⲉⲑⲁⲩ ⲁ ⲧϥ̅ⲧⲁⲡⲣⲟ ⲇⲉ ⲉⲧⲛⲁⳉⲧ ⲣ̅ⲉⲡⲓⲕⲁⲗⲉⲓ ⲙ̅ⲡⲙⲟⲩ
ⲧⲧⲁⲡⲣⲟ ⲙ̅ⲡⲁⲑⲏⲧ ⲟⲩⳉⲱϣϥ ⲛⲉϥ ⲧⲉ ⲁⲟⲩ ⲟⲩⲡⲁⲥⳉϥ̅ ⲛ̅ⲧϥ̅ⲯⲩⲭⲏ ⲛⲉ ⲛⲉϥⲥⲡⲁⲧⲟⲩ
ⳉⲁⲣⲉ ⲧϩⲛⲱϩⲉ ⲣⲱϩⲧ ⲙ̅ⲡⲣⲉϥϫⲛⲟ ⲙ̅ⲯⲩⲭⲏ ⲇⲉ ​ⲛ̅ⲛ̅ϭⲁⲃⲓϩⲏⲧ ⲛⲁϩⲕⲟ
ⲡⲉⲧⲧⲗ̅ϭⲟ ⲙ̅ⲙⲁϥ ⲉⲛ ⳉⲛ̅ ⲛⲉϥϩⲃⲏⲟⲩⲉ ⲡⲥⲁⲛ ⲙ̅ⲡⲉⲧⲧⲉⲕⲟ ⲙ̅ⲙⲁϥ ⲟⲩⲁⲉⲉⲧϥ ⲡⲉ
ⲡⲣⲉⲛ ⲙ̅ⲡϫⲁⲉⲓⲥ ⲟⲩⲁⲛϩ ⲁⲃⲁⲗ ⳉⲛ̅ ⲧⲙⲛ̅ⲧⲛⲁϭ ⲛ̅ⲧϥ̅ϭⲁⲙ ⲛ̅ⲇⲓⲕⲁⲓⲟⲥ ⲇⲉ ⲛⲁϫⲓⲥⲉ ⳉⲙ̅ ⲡⲡⲱⲧ ⲁⲣⲉⲧϥ̅
ⲡⲧⳉⲡⲟ ⲛ̅ⲟⲩⲣⲱⲙⲉ ⲛ̅ⲣⲙ̅ⲙⲁⲟ ⲡⲉ ⲟⲩⲡⲟⲗⲓⲥ ⲉⲥⲧⲁϫⲣⲏⲟⲩ ⲡⲥⲉⲁⲩ ⲇⲉ ⲛⲁⲣ̅ⳉⲁⲉⲓⲃⲉ ⲙ̅ⲡϣⲁ
ⳉⲁⲣⲉ ⲫⲏⲧ ⲙ̅ⲡⲣⲱⲙⲉ ϫⲓⲥⲉ ⳉⲁⲑⲓ ⲛ̅ⲡϥ̅ⳉⲱϣ̅ϥ̅ ⲁⲟⲩ ⳉⲁⲣⲉϥⲑⲃ̅ⲃⲓⲟ ⳉⲁⲑⲓ ⲙ̅ⲡϥ̅ⲉⲁⲩ
ⲡⲉⲧⲛⲁϫⲓ ⲟⲩϣⲉϫⲉ ⲉⲙⲡⲁⲧϥ̅ⲥⲱⲧⲙⲉ ⲟⲩⲙⲛ̅ⲧⲁⲑⲏⲧ ⲛⲉϥ ⲧⲉ ⲙⲛ̅ ⲟⲩⲛⲁϭⲛⲉϭ
ⳉⲁⲣⲉ ⲟⲩⳉⲙ̅ⳉⲉⲗ ⲛ̅ⲥⲁⲃⲉ ⲧⲗ̅ϭⲉ ⲡϭⲱⲛⲧ ⲛ̅ⲟⲩⲣⲱⲙⲉ ⲛⲓⲙ ⲇⲉ ⲡⲉⲧⲛⲁϥⲓ ⳉⲁ ⲟⲩⲣⲱⲙⲉ ⲛ̅ϩⲏⲧ ⳉⲏⲙ
ⲡϩⲏⲧ ⲙ̅ⲡⲥⲁⲃⲉ ⲛⲁⲧⳉⲡⲟ ⲛ̅ⲟⲩⲁⲓⲥⲑⲏⲥⲓⲥ ⲁⲣⲉ ⲙ̅ⲙⲉⲉϫⲉ ⲇⲉ ⲛ̅ⲛ̅ⲥⲟⲫⲟⲥ ϣⲓⲛⲉ ⲥⲉ ⲟⲩⲙⲉⲉⲩⲉ
ⳉⲁⲣⲉ ⲛ̅ⲧⲁⲉⲓⲟ ⲙ̅ⲡⲣⲱⲙⲉ ⲟⲩⲁⲥⳉϥ̅ ⲁⲃⲁⲗ ⲁⲟⲩ ⳉⲁⲣⲟⲩⲑⲙ̅ⲥⲁϥ ⳉⲛ̅ ϩⲉⲛⲛⲁϭ
ⳉⲁⲣⲉ ⲡⲇⲓⲕⲁⲓⲟⲥ ⲣ̅ⲕⲁⲧⲏⲅⲟⲣⲉⲓ ⲙ̅ⲙⲁϥ ⲟⲩⲁϩⲉⲉⲧϥ ⳉⲙ ⲡϥ̅ⳉⲣⲡ̅ ⲛ̅ϣⲉϫⲉ ⲥⲉⲛⲁϫⲡⲓⲟ ⲡⲉⲧⲟⲩⲃⲏϥ ⲇⲉ ⳉⲙ̅ ⲡⲉⲧϥ̅ⲛⲁϩⲟⲩ ⲧⲟⲟⲧϥ̅ ⲁⲣⲁϥ
ⳉⲁⲣⲉ ⲟⲩⲕⲗⲏⲣⲟⲥ ⲧⲗ̅ϭⲟ ⲟⲩⲟⲩⲱϩⲙⲉ ⲁⲟⲩ ⳉⲁⲣⲉϥⲡⲱϣⲉ ⳉⲛ̅ ϩⲉⲛⲛⲁϭ
ⲁⲣⲉ ⲟⲩⲥⲁⲛ ⲉⲩⲣ̅ⲃⲟⲏⲑⲉⲓ ⲁⲣⲁϥ ϩⲓⲧⲛ̅ ⲟⲩⲥⲁⲛ ⲉ ⲛ̅ⲧⳉⲉ ⲛ̅ⲟⲩⲡⲟⲗⲓⲥ ⲉⲥⲁⲣϫ ϥ̅ϭⲛ̅ϭⲁⲙ ⲇⲉ ⲛ̅ⲧⳉⲉ ⲛ̅ⲟⲩⲙⲛ̅ⲧⲣ̅ⲣⲟ ⲉⲥⲁⲣϫ ⲁⲟⲩ ⲉⲥϫⲁⲥⲉ
ⲁⲣⲉ ⲡⲣⲱⲙⲉ ⲛⲁⲙⲁϩ ϩⲏⲧϥ ⲁⲃⲁⲗ ⳉⲛ̅ ⲛ̅ⲕⲁⲣⲡⲟⲥ ⲛ̅ⲣⲱϥ ⲁⲟⲩ ⲁϥⲛⲁⲥⲉⲓ ⲛ̅ⲛ̅ⲕⲁⲣⲡⲟⲥ ⲛ̅ⲛⲉϥⲥⲡⲁⲧⲟⲩ
ⲁⲣⲉ ⲡⲙⲟⲩ ⲙⲛ̅ ⲡⲱⲛⳉ ⳉⲛ̅ ⲛ̅ϭⲓϫ ⲙ̅ⲡⲗⲉⲥ ⲡⲉⲧⲉⲙⲁϩⲧⲉ ⲇⲉ ⲙ̅ⲙⲁϥ ⲛⲁⲟⲩⲱⲙ ⲛ̅ⲛⲉϥⲕⲁⲣⲡⲟⲥ
ⲡⲉⲛⲧⲁϥϭⲓⲛⲉ ⲛ̅ⲟⲩⲥϩⲓⲙⲉ ⲉⲛⲁⲛⲟⲩⲥ ⲁϥϭⲓⲛⲉ ⲛ̅ⲟⲩϩⲙⲁⲧ ⲁϥϫⲓ ⲇⲉ ⲛ̅ⲟⲩⲟⲩⲣⲁⲧ ⲁⲃⲁⲗ ϩⲓⲧⲙ̅ ⲡⲛⲟⲩⲛⲧⲉ ⲡⲉⲧⲛⲁϯⲕⲉ ⲁⲃⲁⲗ ⲛ̅ⲟⲩⲥϩⲓⲙⲉ ⲉⲛⲁⲛⲟⲩⲥ ⲁϥⲛⲁϯⲕⲉ ⲁⲃⲁⲗ ⲛ̅ϩⲉⲛⲁⲅⲁⲑⲟⲛ ⲡⲉⲧⲛⲁϭⲟⲩ ⲇⲉ ⲙⲛ̅ ⲟⲩⲥϩⲓⲙⲉ ⲛ̅ⲛⲁⲉⲓⲕ ⲟⲩⲁⲑⲏⲧ ⲡⲉ ⲁⲟⲩ ⲟⲩⳉⲉϥⲧ ⲡⲉ
ⳉⲁⲣⲉ ⲧⲙⲛ̅ⲧⲁⲑⲏⲧ ⲙ̅ⲡⲣⲱⲙⲉ ⲧⲉⲕⲟ ⲛ̅ⲛⲉϥⳉⲱⲟⲩ ⳉⲁⲣⲉϥϭⲛ̅ ⲁⲣⲓⲕⲉ ⲇⲉ ⲁⲡⲛⲟⲩⲧⲉ ⳉⲙ̅ ⲡϥ̅ϩⲏⲧ
ⳉⲁⲣⲉ ⲧⲙⲛ̅ⲧⲣⲙ̅ⲙⲁⲟ ⲧⳉ̅ⲡⲉ ϩⲁϩ ⲛ̅ⳉⲃⲏⲣ ⳉⲁⲣⲉ ⲫⲏⲕⲉ ⲇⲉ ⲡⲱⲣϫ ⲁⲃⲁⲗ ⲙ̅ⲡϥ̅ⲕⲉⲟⲩⲉ
ⲙⲛ̅ ⲟⲩⲙⲛ̅ⲧⲣⲉ ⲛ̅ϭⲁⲗ ⲛⲁⲣ̅ⲃⲁⲗ ⲁϩⲉⲛⲡⲉⲑⲁⲩ ⲁⲟⲩ ⲡⲉⲧⲣ̅ⲉⲅⲕⲁⲗⲉⲓ ⳉⲛ̅ ⲟⲩϫⲓⲛ̅ϭⲁⲛⲥ̅ ⲛⲉϥⲛⲟⲩϩⲙⲉ
ϩⲁϩ ⲛⲉⲧϣⲙ̅ϣⲉ ⲙ̅ⲡⲙ̅ⲧⲟ ⲁⲃⲁⲗ ​ⲛ̅ⲛ̅ⲣⲣⲁⲓ̈ ⲛⲉⲑⲁⲩ ⲇⲉ ⲧⲏⲣⲟⲩ ⲛⲁⳉⲱⲡⲉ ⲛ̅ⲟⲩⲛⲁϭⲛⲉϭ ⲙ̅ⲡⲣⲱⲙⲉ
ⳉⲁⲣⲉ ⲡⲙⲉⲉⲩⲉ ⲉⲧⲛⲁⲛⲟⲩϥ ⳉⲛⲁⲛ ⲁⳉⲟⲩⲛ ⲁⲛⲉⲧⲥⲁⲩⲛⲉ ⲙ̅ⲙⲁϥ ⲡⲣⲱⲙⲉ ⲇⲉ ⲛ̅ⲥⲁⲃⲉ ⲛⲁϭⲓⲛⲉ ⲙ̅ⲙⲁϥ ⲟⲩⲁⲛ ⲛⲓⲙ ⲉⲧⲛⲁⲙⲉⲥⲧⲉ ⲟⲩⲥⲁⲛ ⲛ̅ϩⲏⲕⲉ ϥⲛⲁⲟⲩⲉⲓ̈ⲉ ⲁⲛ ⲛ̅ⲟⲩⲙⲛ̅ⲧⳉⲃⲏⲣ ⲡⲉⲧⲣ̅ϩⲁϩ ⲙ̅ⲡⲉⲑⲁⲩ ⲛⲁϫⲱⲕ ⲁⲃⲁⲗ ⲛ̅ⲟⲩⲕⲁⲕⲓⲁ ⲡⲉⲧⲧⲱⲕⲥ̅ ⲇⲉ ⳉⲛ̅ ⲛⲉϥϣⲉϫⲉ ⲛⲁⲟⲩϫⲉⲓ̈ ⲉⲛ
ⲡⲉⲧⲧⳉⲡⲟ ⲛⲉϥ ⲛ̅ⲧⲙⲛ̅ⲧⲣⲙ̅ⲛ̅ϩⲏⲧ ⲁϥⲙⲉⲓ̈ⲉ ⲙ̅ⲙⲁϥ ⲟⲩⲁϩⲉⲉⲧϥ̅ ⲡⲉⲧⲉⲣⲏϩ ⲁϩⲉⲛⲙⲛ̅ⲧⲥⲁⲃⲉ ⲛⲁϭⲓⲛⲉ ⲛ̅ϩⲉⲛⲡⲉⲧⲛⲁⲛⲟⲩϥ
ⲙⲛ̅ ⲟⲩⲙⲛ̅ⲧⲣⲉ ⲛ̅ϫⲓⲛ̅ϭⲁⲛⲥ̅ ⲛⲁⲣ̅ⲃⲁⲗ ⲁϩⲉⲛⲡⲉⲑⲁⲩ ⲡⲉⲧⲛⲁⲧⲙ̅ϩⲟ ⲇⲉ ⲛ̅ⲟⲩⲕⲁⲓⲁ ⲛⲁⲧⲉⲕⲟ ⲛ̅ⳉⲏⲧⲥ
ⲙⲛ̅ ⲧⲣⲩⲫⲏ ⲛⲁⲣ̅ⲛⲁϥⲣⲉ ⲙ̅ⲡⲁⲑⲏⲧ ⲁⲟⲩ ⲁϣⲁ ⲟⲩⳉⲙ̅ⳉⲉⲗ ⲣ̅ϫⲁⲉⲓⲥ ϥⲛⲁϫⲓⲛ̅ϫⲛⲁϩ ⳉⲛ̅ ⲟⲩϣⲱⲥ
ⳉⲁⲣⲉ ⲡⲣⲱⲙⲉ ⲛ̅ⲛⲁⲏⲧ ϩⲣⲁϣ ⲛ̅ϩⲏⲧ ⲁ ⲡϥ̅ϣⲟⲩϣⲟⲩ ⲇⲉ ⲛⲏⲟⲩ ⲁϫⲛ̅ ⲙ̅ⲡⲁⲣⲁⲛⲟⲙⲟⲥ
ⲁ ⲧⲁⲡⲉⲓⲗⲏ ⲛ̅ⲟⲩⲣ̅ⲣⲟ ⲉ ⲛ̅ⲧⳉⲉ ⲙ̅ⲡⲱϣⲉϩⲁⲙ ⲛ̅ⲟⲩⲙⲟⲩⲉⲓ ⲁ ⲡϥ̅ⲟⲩⲣⲁⲧ ⲇⲉ ⲉ ⲛ̅ⲧⳉⲉ ⲛ̅ⲟⲩⲉⲓⲱⲧⲉ ϩⲓ ⲟⲩⲭⲟⲣⲧⲟⲥ
ⲟⲩϣⲓⲡⲉ ⲛ̅ⲟⲩⲉⲓⲱⲧ ⲡⲉ ⲟⲩϣⲏⲣⲉ ⲛ̅ⲁⲑⲏⲧ ⲁⲟⲩ ⲛⲁⲛⲟⲩ ϩⲉⲛϣⲡⲱⲡ ⲉⲛ ⲁⲃⲁⲗ ⳉⲙ̅ ⲡⲃⲉⲕⲉ ⲛ̅ⲟⲩϩⲉⲧⲁⲓⲣⲁ
ⲁⳉⲁⲣⲉ ⲛ̅ⲉⲓⲁⲧⲉ ⲡⲱϣ ⲏⲓ̈ ϩⲓ ϩⲛⲟ ⲁϫⲛ̅ ⲛ̅ϣⲏⲣⲉ ⲉⳉⲁⲣⲟⲩⲣ̅ϩⲁⲣⲙⲟⲍⲉ ⲇⲉ ⲛ̅ⲟⲩⲥϩⲓⲙⲉ ⲛ̅ⲡⲣⲱⲙⲉ ⲁⲃⲁⲗ ϩⲓⲧⲙ̅ ⲡⲛⲟⲩⲧⲉ
ⲉⳉⲁⲣⲉ ⲟⲩⲙⲛ̅ⲧϭⲱⲃ ⲉⲙⲁϩⲧⲉ ⲙ̅ⲡϭⲁⲃⲓ ϩⲏⲧ ⲧϯⲩⲭⲏ ⲇⲉ ⲛ̅ⲛ̅ⲁⲣⲅⲟⲥ ⲛⲁϩⲕⲟ
ⲡⲉⲧⲉⲣⲏϩ ⲁⲧⲉⲛⲧⲟⲗⲏ ⲁϥⲛⲁⲉⲣⲏϩ ⲁⲧϥ̅ⲯⲩⲭⲏ ⲡⲉⲧⲣ̅ⲕⲁⲧⲁⲫⲣⲟⲛⲉⲓ ⲇⲉ ⲛ̅ⲛⲉϥⳉⲱⲟⲩ ⲛⲁⲙⲟⲩ
ⲁ ⲡⲉⲧⲛⲁⲉ ⲛ̅ⲟⲩϩⲏⲕⲉ ϯ ϩⲉⲧ ⲁⲙⲏⲥⲉ ⲙ̅ⲡⲛⲟⲩⲛⲧⲉ ϥⲛⲁⲧⲟⲩⲟⲩⲃⲉ ⲇⲉ ⲛⲉϥ ⲕⲁⲧⲁ ⲡϥ̅ϯ ⲁ ⲡⲟⲩⲉ ⲡⲟⲩⲉ ⲛⲁϫⲓ ⲕⲁⲧⲁ ⲛⲉϥϩⲃⲏⲟⲩⲉ
ϯⲥⲃⲟⲩ ⲙ̅ⲡⲕ̅ϣⲏⲣⲉ ⲁϥⲛⲁⲁⲓ̈ⲉⲓ̈ ⲅⲁⲣ ⲛ̅ϯⳉⲉ ⲙⲛ̅ϫⲓⲥⲉ ⳉⲙ̅ ⲡⲕ̅ϩⲏⲧ ⲁⲩϣⲱⲥ
ⲡⲣⲉϥⲙⲉⲩⲉ ⲁⲩⲡⲉⲑⲁⲩ ϥⲛⲁϯⲁⲥⲉ ⲙ̅ⲡϣⲁ ⲁϥϣⲁϫⲱⳉⲙⲉ ⲇⲉ ⲁϥⲛⲁⲟⲩⲁϩⲙ̅ ⲧϥ̅ⲕⲉⲯⲩⲭⲏ
ⲥⲱⲧⲙⲉ ⲡⲁϣⲏⲣⲉ ⲁⲧⲥ̅ⲃⲟⲩ ⲙ̅ⲡⲕⲉⲓⲱⲧ ϫⲁⲕⲛⲁⲣ̅ⲥⲟⲫⲟⲥ ⳉⲛ̅ ⲧⲕ̅ⳉⲁⲓ̈ⲉⲓ
ⲟⲩⲛ̅ ϩⲁϩ ⲙ̅ⲙⲉⲉⲩⲉ ⳉⲙ̅ ⲫⲏⲧ ⲙ̅ⲡⲣⲱⲙⲉ ⲡϣⲁϫⲛⲉ ⲇⲉ ⲙ̅ⲡⲛⲟⲩⲛⲧⲉ ⲡⲉⲧⲁⲣϫ
ⲟⲩⲕⲁⲣⲡⲟⲥ ⲙ̅ⲡⲣⲱⲙⲉ ⲡⲉ ⲧⲙⲛ̅ⲧⲛⲁⲉ ⲛⲁⲛⲟⲩ ⲟⲩϩⲏⲕⲉ ⲛ̅ⲇⲓⲕⲁⲓⲟⲥ ⲁⲩⲣⲙ̅ⲙⲁⲟ ⲛ̅ⲣⲉϥϫⲓ ϭⲁⲗ
ⲁⲣⲉ ⲧϩⲛⲱⲱϩⲉ ⲙ̅ⲡϫⲁⲉⲓⲥ ⲣ̅ϩⲱⲃ ⲁⲡⲱⲛⳉ ⲁⲣⲉ ⲡⲉⲧⲣ̅ϩⲛⲱϩⲉ ⲇⲉ ⲉⲛ ⲛⲁⳉⲱⲡⲉ ⳉⲛ̅ ϩⲉⲛⲙⲁ ⲉⲡϣⲁⲁⲛⲏϩⲉ ϭⲓⲛⲉ ⲉⲛ ⲙ̅ⲡⲟⲩϣⲓⲛⲉ
ⲡⲉⲧϭⲱⲗϫ ⲛ̅ⲛⲉϥϭⲓϫ ⳉⲁ ⲕⲟⲟⲛⲉϥ ⳉⲛ̅ ⲟⲩϫⲓⲛ̅ϭⲁⲛⲥ̅ ⲛⲉϥⲛ̅ⲧⲟⲩ ⲁⲛ ⲁⲣⲱϥ
ⲛ̅ⳉⲣⲏⲓ̈ ⳉⲛ̅ ϩⲉⲛⳉⲓⲥⲉ ⳉⲁⲣⲉ ⲡⲁⲑⲏⲧ ⲛⲟⲩⳉⲧ ⲙ̅ⲙⲁϥ ⲛ̅ϩⲟⲩⲟ ⲁⲕϣⲁϫⲡⲓⲟ ⲇⲉ ⲛ̅ⲟⲩⲣⲱⲙⲉ ⲛ̅ⲥⲁⲃⲉ ϥⲛⲁⲣ̅ⲛⲟⲓ̈ⲉ ⲛ̅ⲟⲩⲁⲓⲥⲑⲏⲥⲓⲥ
ⲡϣⲏⲣⲉ ⲇⲉ ⲉⲧϣⲱⲥ ⲙ̅ⲡϥ̅ⲉⲓⲱⲧ ⲁⲟⲩ ⲉⲧⲕⲟⲩ ⲛ̅ⲥⲱϥ ⲛ̅ⲧϥ̅ⲙⲟ ϥⲛⲁⳉⲱⲡⲉ ⳉⲁ ⲛ̅ ⲛⲁϭⲛⲉϭ ⲁⲟⲩ ϥϫⲓϣⲓⲡⲉ
ⲟⲩϣⲏⲣⲉ ⲉⲁϥⲕⲟⲩ ⲛ̅ⲥⲱϥ ⲛ̅ⲉⲣⲏϩ ⲁⲧⲥⲃⲟⲩ ⲙ̅ⲡϥ̅ⲉⲓⲱⲧ ϥⲛⲁⲉⲣⲏϩ ⲁϩⲉⲛⲡⲉⲑⲁⲩ ϥⲛⲁⲣ̅ⲙⲉⲗⲉⲧⲁ ⲛ̅ϩⲉⲛϣⲉϫⲉ ⲉⲩⲣ̅ⲃⲟⲟⲛⲉ
ⲡⲉⲧϣⲡⲧⲱⲣⲉ ⲛ̅ⲟⲩⳉⲙ̅ⳉⲉⲗ ⲛ̅ⲁⲑⲏⲧ ⲁϥϣⲱⲥ ⲙ̅ⲡⲛⲟⲙⲟⲥ ⲧⲧⲁⲡⲣⲟ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲱⲙⲕ̅ ⲛ̅ϩⲉⲛϣⲱⲥ
ⲥⲉⲛⲁⲥⲁⲃⲧⲉ ⲛ̅ϩⲉⲛⲙⲁⲥⲧⲓⲅⲝ ⲛ̅ϩⲉⲛⲁⲧⲉⲙⲁϩⲧⲉ ⲁⲟⲩ ϩⲉⲛⲙⲁⲕϩⲥ̅ ⳉⲛ̅ ⲛ̅ⲏⲓ̈ ⲛ̅ ⲛ̅ⲁⲑⲏⲧ
ⲟⲩⲁⲧⲉⲙⲁϩⲧⲉ ⲡⲉ ⲡⲏⲣⲡ ⲁⲟⲩ ⲟⲩϣⲱⲥ ⲡⲉ ⲡϯⳉⲉ ⲟⲩⲁⲛ ⲇⲉ ⲛⲓⲙ ⲉⲧⲧⲱⲗⲙⲉ ⳉⲛ̅ ⲛⲉⲓ̈ ⲛⲁⳉⲱⲡⲉ ⲉⲛ ⲛ̅ⲥⲁⲃⲉ
ⲡⲛⲟⲩⲕⲥ̅ ⲛ̅ⲟⲩⲣ̅ⲣⲟ ϣⲁⲃⲉ ⲉⲛ ⲁⲡϭⲱⲛⲧ ⲛ̅ⲟⲩⲙⲟⲩⲉⲓ ⲡⲉⲧⲧⲱⲃⲥ ⲇⲉ ⲙ̅ⲙⲁϥ ⲁⲟⲩ ⲉⲧⲧⲏⳉ ⲛⲉⲙⲉϥ ⲁϥⲣ̅ⲛⲁⲃⲉ ⲁⲧϥ̅ⲯⲩⲭⲏ ⲙ̅ⲙⲓⲛ ⲙ̅ⲙⲁϥ
ⲡⲉⲁⲩ ⲙ̅ⲡⲣⲱⲙⲉ ⲡⲉ ⲥⲉϩⲱϥ ⲁⲃⲁⲗ ⲛ̅ϩⲉⲛⲥⲁϩⲟⲩ ⲁⲑⲏⲧ ⲇⲉ ⲛⲓⲙ ⳉⲁⲣⲉϥⲙⲟⲩϫϭ̅ ⳉⲛ̅ ⲛⲉⲓ̈
ⲙⲁⲣⲉ ⲡⲣⲉϥϫⲛⲟ ​ϣⲓⲡⲉ ⲉⲩⲛⲁϭⲛⲉϭ ⲙ̅ⲙⲁϥ ⲧⲉⲓ̈ ⲁⲛ ⲧⲉ ⲧⳉⲉ ⲙ̅ⲡⲉⲧⲁϥϫⲓ ⲥⲟⲩⲟ ⲁⲙⲏⲥⲉ ⳉⲙ̅ ⲡⲱⲥⳉ
ⲟⲩⲙⲁⲩ ⲉϥϣⲁⲕϩ̅ ⲡⲉ ⲡϣⲁϫⲛⲉ ⳉⲙ̅ ⲫⲏⲧ ⲙ̅ⲡⲣⲱⲙⲉ ⲡⲣⲱⲙⲉ ⲇⲉ ⲛ̅ⲥⲟⲫⲟⲥ ⲛⲁⲛ̅ⲧϥ̅ ⲁϩⲣⲏⲓ̈
ⲟⲩⲛⲁϭ ⲡⲉ ⲡⲣⲱⲙⲉ ⲁⲟⲩ ⲡⲣⲱⲙⲉ ⲛ̅ⲛ̅ⲁⲏⲧ ⲧⲁⲉⲓⲏⲟⲩ ⲟⲩϩⲱⲃ ⲇⲉ ⲡⲉ ⲁϭⲓⲛⲉ ⲛ̅ⲟⲩⲣⲱⲙⲉ ⲙ̅ⲡⲓⲥⲧⲟⲥ
ⲡⲉⲧⲙⲁϩⲉ ⲉϥⲟⲩⲁⲁⲃⲉ ⳉⲛ̅ ⲟⲩⲇⲓⲕⲁⲓⲟⲥⲩⲛⲏ ϥⲛⲁⲕⲟⲩ ⲛ̅ⲛⲉϥϣⲏⲣⲉ ⲙ̅ⲙⲁⲕⲁⲣⲓⲟⲥ
ⲁϣⲁ ⲟⲩⲣ̅ⲣⲟ ⲛ̅ⲇⲓⲕⲁⲓⲟⲥ ϩⲙⲉⲥ ϩⲓ ⲟⲩⲑⲣⲟⲛⲟⲥ ⲙⲁⲣⲉ ⲗⲁⲩⲉ ⲙ̅ⲡⲉⲑⲁⲩ ⲉⲓ ⲛ̅ⲛⲁϩⲣⲉϥ
ⲛⲓⲙ ⲡⲉⲧⲛⲁϣⲟⲩϣⲟⲩ ⲙ̅ⲙⲁϥ ⲉⲡϥ̅ϩⲏⲧ ⲟⲩⲁⲁⲃⲉ ⲏ ⲛⲓⲙ ⲡⲉⲧⲛⲁⲣ̅ⲡⲁⲣϩⲏⲥⲓⲁⲍⲉ ⲙ̅ⲙⲁϥ ⲉϥϫⲟⲩ ⲙ̅ⲙⲁⲥ ϫⲉ ϯⲟⲩⲁⲃⲉ ⲁⲛⲁⲃⲉ
ⲡⲟⲩⲁⲉⲓⲛⲉ ⲛⲁⲱϫⲛⲉ ⲙ̅ⲡⲉⲧϫⲉ ⲡⲉⲧϩⲁⲩ ⲥⲉ ⲡⲉϥⲉⲓⲱⲧ ⲙⲛ̅ ⲧϥ̅ⲙⲱ ⲛ̅ⲁⲗⲟⲩ ⲛ̅ⲛⲉϥⲃⲉⲗ ⲛⲁⲛⲟ ⲁⲩⲕⲉⲕⲉ
ⲟⲩⲙⲉⲣⲓⲥ ⲉⲩϭⲗⲁⲙ ⲁⲧⳉⲡⲁⲥ ⲛ̅ⳉⲁⲣⲡ ⲥⲛⲁⲥⲁⲩⲧⲛⲉ ⲉⲛ ⳉⲛ̅ ⲧⲥ̅ⳉⲁⲓ̈ⲉⲓ
ⲙⲛ̅ϫⲟⲟⲥ ϫⲉ ϯⲛⲁⲧⲟⲩⲟⲩⲃⲉ ⲙ̅ⲡϫⲁϫⲉ ⲁⲗⲗⲁ ⲣ̅ϩⲩⲡⲟⲙⲓⲛⲉ ⲁⲡⲛⲟⲩⲛⲧⲉ ϫⲁϥⲛⲁⲣ̅ⲃⲟⲏⲑⲉⲓ ⲁⲣⲁⲕ
ⲟⲩⲛⲁϭ ⲛ̅ⳉⲓ ⲙⲛ̅ ⲟⲩⳉⲏⲙ ⲁⲟⲩ ⲁⲉⲓⲡⲉ ⲥⲛ̅ⲧⲉ ϩⲉⲛⲁⲕⲁⲑⲁⲣⲧⲟⲛ ⲛⲉ ⲙ̅ⲡⲙ̅ⲧⲟ ⲁⲃⲁⲗ ⲙ̅ⲡⲛⲟⲩⲧⲉ ϩⲓ ⲟⲩⲥⲁⲡ
ⲁⲟⲩ ⲡⲉⲧⲉⲓⲣⲉ ⲛ̅ⲛⲉⲓ̈ ⲥⲉⲛⲁⲥⲁⲛϩϥ̅ ⳉⲛ̅ ⲛⲉϥⲙⲉⲩⲉ ⲟⲩⳉⲣ̅ϣⲓⲣⲉ ⲁϥϣⲁⲙⲁϩⲉ ⲙⲛ̅ ⲡⲉⲧⲟⲩⲁⲁⲃⲉ ⳉⲁⲣⲉ ⲛⲉϥⳉⲱⲟⲩ ⲥⲁⲩⲧⲛⲉ
ⲡⲙⲉⲉϫⲉ ⲡⲉⲧⲥⲱⲧⲙⲉ ⲁⲟⲩ ⲡⲃⲉⲗ ⲡⲉⲧⲛⲟ ⲛ̅ϩⲃⲏⲟⲩⲉ ⲇⲉ ⲙ̅ⲡⲛⲟⲩⲛⲧⲉ ⲛⲉ ⲙ̅ⲡⲥⲛⲟ
ⲙⲛ̅ⲙⲉⲣⲉ ⲡⲉⲑⲁⲩ ⲙⲏⲡⲟⲧⲉ ⲕⲧⲉⲕⲟ ⲟⲩⲉⲛ ⲇⲉ ⲛ̅ⲛⲉⲕⲃⲉⲗ ⲕⲥⲱⲛⲧ ⲁⲛⲉⲧⲥⲟⲩⲧⲁⲛⲧ
ⲧⲃⲁⲧⲉ ⲙ̅ⲡϫⲁⲉⲓⲥ ⲡⲉ ⳉⲓ ⲥⲛⲟ ⲁⲩⲟ ⲛⲁⲛⲟⲩ ⲟⲩⲙⲁⳉⲉ ⲉⲛ ⲛ̅ⲕⲣⲁϥ ⲙ̅ⲡϥ̅ⲙⲧⲟ ⲁⲃⲁⲗ
ⲁⲣⲉ ⲛ̅ⳉⲱⲟⲩ ⲙ̅ⲡⲣⲱⲙⲉ ⲥⲟⲩⲧⲱⲛ ϩⲓⲧⲙ̅ ⲡⲛⲟⲩⲧⲉ ⲁⲣⲉ ⲡⲣⲱⲙⲉ ⲇⲉ ⲛⲁⲣ̅ⲛⲟⲓ̈ⲉ ⲛ̅ⲛⲉϥⳉⲱⲟⲩ ⲛ̅ⲉⳉ ⲛ̅ⳉⲉ
ⲟⲩϭⲁⲣϭϥ̅ ⲙ̅ⲡⲣⲱⲙⲉ ⲡⲉ ϣⲡⲱⲡ ⲁⲃⲁⲗ ⳉⲛ̅ ⲛⲉϥϩⲛⲁⲩⲉ ⳉⲛ̅ ⲟⲩϭⲗⲁⲙ ⲙⲛ̅ⲛ̅ⲥⲉ ⲧϥ̅ϣⲡⲱⲡ ⲅⲁⲣ ⳉⲁⲣⲉⲥⳉⲱⲡⲉ ϥⲣ̅ϩⲧⲏϥ
ⲡⲣⲉϥⳉⲱⳉ ⲛ̅ⲛ̅ⲁⲥⲉⲃⲏⲥ ⲡⲉ ⲟⲩⲣ̅ⲣⲟ ⲛ̅ⲥⲟⲫⲟⲥ ⲁⲟⲩ ⳉⲁⲣⲉϥⲉⲓⲛⲉ ⲁϫⲱⲟⲩ ⲛ̅ⲟⲩⲕⲁⲧ ⲙ̅ⲡⲉⲑⲁⲩ
ⲡⲟⲩⲁⲉⲓⲛⲉ ⲙ̅ⲡⲛⲟⲩⲛⲧⲉ ⲡⲉ ⲧⲡⲛⲟⲏ ⲛ̅ⲛ̅ⲣⲱⲙⲉ ⲡⲣⲉϥⲙⲟⲩϣⲧ ⲛ̅ⲛ̅ⲧⲁⲙⲓⲟⲛ ⲛ̅ⲧⳉⲓ
ⲧⲙⲛ̅ⲧⲛⲁⲉ ⲙⲛ̅ ⲧⲙⲓⲉ ⲡⲉ ⲡⲉⲣⲏϩ ⲛ̅ⲟⲩⲣ̅ⲣⲟ ⲁⲟⲩ ⲧⲇⲓⲕⲁⲓⲟⲥⲩⲛⲏ ⲛⲁⲕⲧⲟ ⲁⲡϥ̅ⲑⲣⲟⲛⲟⲥ
ⲡⲕⲟⲥⲙⲟⲥ ⲛ̅ⲛ̅ϣⲏⲣⲉ ⳉⲏⲙ ⲡⲉ ⲧⲥⲟⲫⲓⲁ ⲡⲉⲁⲩ ⲇⲉ ⲛ̅ⲛ̅ⳉⲗ̅ⲗⲁⲉⲓ ⲡⲉ ⲡⲥⲁⲩⲛⲉ
ϩⲉⲛⲕⲗ̅ⲗ̅ⲁⲙⲉ ⲙⲛ̅ ϩⲉⲛⳉⲱϣϥ ⲛⲉⲧⲛⲁⲧⲱⲙⲧ ⲁⲛⲉⲧϩⲁⲩ ϩⲉⲛⲡⲗⲏⲅⲏ ⲇⲉ ⲁⲛⲧⲁⲙⲓⲟⲛ ⲛ̅ⳉⲏⲧⲟⲩ
ⲛ̅ⲧⳉⲉ ⲙ̅ⲡⲟⲩⲁⲉⲓ ⲛ̅ⲟⲩⲙⲁⲩ ⲧⲉⲓ̈ ⲧⲉ ⲧⳉⲉ ⲉⲧⲉ ⲫⲏⲧ ⲙ̅ⲡⲣ̅ⲣⲟ ⳉⲛ̅ ⲧϭⲓϫ ⲙ̅ⲡⲛⲟⲩⲧⲉ ⲁⲟⲩ ⲡⲙⲁ ⲉⲧϥ̅ⲟⲩⲱⳉⲉ ⲁⲧϥ̅ⲥⲱⲛⲧ ⲁⲣⲁϥ ⳉⲁⲣⲉϥⲣⲉⲕⲧϥ̅ ⲁⲣⲁϥ
ⲁⲣⲉ ⲣⲱⲙⲉ ⲛⲓⲙ ⲧⲁⲉⲓⲏⲟⲩ ⲛⲉϥ ⲟⲩⲁⲉⲉⲧϥ̅ ⲡⲛⲟⲩⲧⲉ ⲇⲉ ⲡⲉⲧⲥⲁⲩⲛⲉ ⲛ̅ⲛ̅ϩⲏⲧ
ⲁⲣ̅ⲧⲙⲓⲉ ⲁⲟⲩ ⲁϫⲓ ⲧⲙⲓⲉ ⲥⲉⲥⲁⲧⲡ ⲛ̅ⲛⲁϩⲣⲙ̅ ⲡⲛⲟⲩⲛⲧⲉ ⲛ̅ϩⲟⲩⲟ ⲁⲩⲥⲛⲁϥ ⲛ̅ⲑⲩⲥⲓⲁ
ⲟⲩⲣⲱⲙⲉ ⲛ̅ϫⲁⲥⲓϩⲏⲧ ⲁϫⲛ̅ ⲟⲩϣⲱⲥ ⲟⲩⲛⲁⳉⲧ ϩⲏⲧ ⲡⲉ ⲡⲟⲩⲁⲉⲓⲛⲉ ⲇⲉ ⲛ̅ⲛ̅ⲁⲥⲉⲃⲏⲥ ⲛⲉ ⲛ̅ⲛⲁⲃⲉ
ⲡⲉⲧϯϭⲁⲙ ⲛ̅ⲟⲩⲥⲁⲩϩⲥ̅ ⳉⲛ̅ ⲟⲩⲗⲉⲥ ⲛ̅ϭⲁⲗ ⲁϥⲡⲏⲧ ⲥⲉ ϩⲉⲛⲡⲉⲧϣⲟⲩⲉⲓⲧ ⲁⲟⲩ ϥⲛⲏⲩ ⲁϫⲛ̅ ⲙ̅ⲡⲁⲥⳉϥ̅ ⲙ̅ⲡⲙⲟⲩ
ⲡⲧⲉⲕⲟ ⲛⲁϭⲁⲉⲓⲗⲉ ⲁⲛⲁⲥⲉⲃⲏⲥ ⲥⲉⲟⲩⲱⳉⲉ ⲅⲁⲣ ⲉⲛ ⲁⲣ̅ⲧⲙⲓⲉ
ⲡϫⲁⲉⲓⲥ ⲛⲁϫⲁⲩ ⲛ̅ϩⲉⲛⳉⲱⲟⲩ ⲉⲩϭⲁⲩϭ ⲛ̅ⲛⲉⲧϭⲁⲩϭ ⲛⲉϥϩⲃⲏⲟⲩⲉ ⲇⲉ ⲧⲃ̅ⲃⲟⲩⲁⲉⲓⲧ ⲁⲟⲩ ⲥⲉⲥⲟⲩⲧⲱⲛ
ⲛⲁⲛⲟⲩ ⲟⲩⲱϩ ⳉⲛ̅ ⲟⲩⲕⲗ̅ϫⲉ ⲛ̅ⲟⲩ​ϫⲙ̅ⲡⲏⲉⲓ ⳉⲛ̅ ⲟⲩⲇⲓⲕⲁⲓⲟⲥⲩⲛⲏ ⲛ̅ϩⲟⲩⲟ ⲁⲟⲩⲱϩ ⳉⲙ̅ ϩⲉⲛⲙⲁ ⲉⲩϫⲏⳉ ⲙⲛ̅ ⲟⲩⲏⲓ̈ ⲛ̅ⲃⲣ̅ⲣⲉ ⳉⲛ̅ ⲟⲩⲙⲓⳉⲉ
ⲙⲛ̅ ⲗⲁⲩⲉ ⲛⲁⲛⲁⲉ ⲛ̅ⲧⲯⲩⲭⲏ ⲙ̅ⲡⲁⲥⲉⲃⲏⲥ ⲛ̅ⲛⲉⲧⲛⲟ ⲁⲣⲁⲥ
​ⲉⲁⲧⲉⲙⲁϩⲧⲉ ϯⲁⲥⲉ ⲡⲃⲁⲗ ϩⲏⲧ ⲛⲁⲧⲉⲃⲟ ⲛ̅ϩⲟⲩⲟ ⲡⲥⲟⲫⲟⲥ ⲇⲉ ⲉⲧⲙ̅ⲙⲉ ⲛⲁϣⲱⲡ ⲁⲣⲁϥ ⲙ̅ⲡⲥⲁⲩⲛⲉ
ⲡⲛⲟⲩⲛⲧⲉ ⲇⲉ ⲥⲁⲩⲛⲉ ⲛ̅ⲛ̅ϩⲏⲧ ⲛ̅ⲛ̅ⲁⲥⲉⲃⲏⲥ ⲁⲟⲩ ⳉⲁⲣⲉϥⳉⲱⲥϥ̅ ⲛ̅ⲛ̅ⲁⲥⲉⲃⲏⲥ ⳉⲛ̅ ϩⲉⲛⲡⲉⲧϩⲁⲩ
ⲡⲉⲧϩⲱϫⲧ ⲛ̅ⲛⲉϥⲙⲉⲉϫⲉ ⲁⲧⲙⲛ̅ⲥⲱⲧⲙⲉ ⲁⲩϩⲏⲕⲉ ⲡⲉⲓ̈ ⲛⲁⲱϣ ⲁϩⲣⲏⲓ̈ ⲁⲡⲛⲟⲩⲛⲧⲉ ϥⲧⲙ̅ⲥⲱⲧⲙⲉ ⲁⲣⲁϥ
ⳉⲁⲣⲉ ⲟⲩϯ ⳉⲛ̅ ⲟⲩϩⲱⲡ ⲕⲧⲟ ⲁⲃⲁⲗ ⲛ̅ϩⲉⲛⲟⲣⲅⲏ ⲡⲉⲧϯⲥⲟ ⲇⲉ ⲁϯ ⲇⲱⲣⲟⲛ ⲛⲁⲧⲟⲩⲛⲟⲩⲥ ⲟⲩϭⲱⲛⲧ ⲉϥⲛⲁⳉⲧ
ⲡⲟⲩⲛⲁϥ ⲛ̅ⲛ̅ⲇⲓⲕⲁⲓⲟⲥ ⲡⲉ ⲣ̅ ⲫⲉⲡ ⲡⲣⲱⲙⲉ ⲇⲉ ⲙ̅ⲡⲁⲣⲁⲛⲟⲙⲟⲥ ⲛⲁϩⲉⲓ̈ⲉ ⲁϩⲉⲛⲡⲉⲑⲁⲩ ⲟⲩⲛ̅ ⲟⲩⳉⲟ ⲇⲉ ⲉϥϩⲁⲩ ⲛⲁⳉⲱⲡⲉ ⲛ̅ⲛ̅ⲣⲉϥⲣ̅ⲃⲟⲟⲛⲉ
ⲡⲣⲱⲙⲉ ⲇⲉ ⲉⲧⲥⲁⲣⲙⲉ ⳉⲛ̅ ⲛ̅ⳉⲱⲟⲩ ⲛ̅ⲧⲇⲓⲕⲁⲓⲟⲥⲩⲛⲏ ϥⲛⲁⳉⲱⲡⲉ ⳉⲛ̅ ⲧⲥⲁⲩϩⲥ̅ ⲛ̅ⲛ̅ϫⲱⲱⲣⲉ
ⲡⲣⲱⲙⲉ ⲉⲧϣⲁⲁⲧ ⲙⲉⲉⲓⲉ ⲛ̅ⲟⲩⲛⲁϥ ⲡⲉⲧⲙⲉⲓ̈ⲉ ⲇⲉ ⲛ̅ⲟⲩⲇⲱⲣⲟⲛ ⲙⲛ̅ ⲟⲩⲙⲛ̅ⲧⲣⲙ̅ⲙⲁⲟ ⲁⲧⲉⲕⲥ̅ ⲁⲩⲧⲱⲙⲉ ⲟⲩⲁⲥⲉⲃⲏⲥ ⲡⲉ
ⲡⲁⲣⲁⲛⲟⲙⲟⲥ ⳉⲁⲥϥ ⲧⲙ̅ ⲡⲇⲓⲕⲁⲓⲟⲥ
ⲛⲁⲛⲟⲩ ⲟⲩⲱϩ ϩⲓ ⲡϫⲁⲉⲓⲉ ⲛ̅ϩⲟⲩⲟ ⲁⲩⲱϩ ⲙⲛ̅ ⲟⲩⲥϩⲓⲙⲉ ⲛ̅ⲣⲉϥⲙⲓⳉⲉ ⲁⲟⲩ ⲛ̅ⲣⲉϥⲥⲁϩⲟⲩ
ⲟⲩⲛ̅ ⲟⲩⲉϩⲟ ⲉϥⲥⲁⲧⲡ̅ ⲛⲁⳉⲱⲡⲉ ϩⲓⲣⲛ̅ ⲧⲧⲁⲡⲣⲟ ⲙ̅ⲡⲥⲟⲫⲟⲥ ⲛ̅ⲣⲱⲙⲉ ⲇⲉ ⲛ̅ⲁⲑⲏⲧ ⲛⲁⲁⲙⲕϥ̅
ⲡⳉⲟ ⲛ̅ⲧⲇⲓⲕⲁⲓⲟⲥⲩⲛⲏ ⲙⲛ̅ ⲧⲙⲛ̅ⲧⲛⲁ​ⲉ ⲛⲁⲧⲉϩⲟ ⲡⲱⲛⳉ ⲙⲛ̅ ​ⲡⲉⲁⲩ
ⲁ ⲡⲥⲟⲫⲟⲥ ⲧⲁⲗⲟ ⲁϫⲛ̅ ⲙ̅ⲡⲟⲗⲓⲥ ⲉⲧϫⲁⲥⲉ ⲁⲟⲩ ⲁϥⳉⲁⲣⳉⲣⲉ ⲙ̅ⲡϫⲓⲥⲉ ⲉⲧⲉ ⲛ̅ⲁⲥⲉⲃⲏⲥ ⲕⲟⲩ ⲛ̅ϩⲧⲏⲟⲩ ⲁⲣⲁϥ
ⲡⲉⲧⲉⲣⲏϩ ⲁⲣⲱϥ ⲙⲛ̅ ⲡⲗⲉⲥ ⲁϥⲉⲣⲏϩⲧⲉ ⲁⲧϥ̅ⲯⲩⲭⲏ
ⲡⲛⲁⳉⲧⲙ̅ⲙⲉ ⲙⲛ̅ ⲡⲃⲁⲃⲉ ⲣⲱⲙⲉ ⲡⲗⲟⲓⲙⲟⲥ ⲣⲛ̅ⲧϥ̅ ⲡⲣⲉϥⲙⲓⲥ ⲡⲉⲑⲁⲩ ⲇⲉ ⲟⲩⲡⲁⲣⲁⲛⲟⲙⲟⲥ ⲡⲉ
ⳉⲁⲣⲉ ⲛⲉⲡⲓⲑⲩⲙⲉⲓⲁ ⲙⲟⲩⲟⲩⲧ ⲡⲣⲉϥϫⲛⲟ ⲛⲉϥⲥⲟⲩⲧⲱⲛ ⲧⲟⲟⲧϥ̅ ⲅⲁⲣ ⲁⲃⲁⲗ ⲁⲣ̅ ⲗⲁⲩⲉ
ⲡⲁⲥⲉⲃⲏⲥ ⲣ̅ⲉⲡⲓⲑⲩⲙⲉⲓ ⲁϩⲉⲛⲉⲡⲓⲑⲩⲙⲉⲓⲁ ⲉⲩϩⲁⲩ ⲙ̅ⲡϩⲟⲟⲩⲉ ⲧⲏⲣϥ ⲡⲇⲓⲕⲁⲓⲟⲥ ⲇⲉ ⲛⲁⲉ ⲁⲟⲩ ϥϣⲛ̅ϩⲧⲏϥ ⲁϫⲛ̅ ⲱϫⲛⲉ
ⲧⲃⲁⲧⲉ ⲙ̅ⲡϫⲁⲉⲓⲥ ⲧⲉ ⲛ̅ⲑⲩⲥⲓⲁ ⲛ̅ⲛ̅ⲁⲥⲉⲃⲏⲥ ⲕⲁⲓ ⲅⲁⲣ ⲁⲩⲧⲉⲗⲟ ⲙ̅ⲙⲁⲩ ⲁϩⲣⲏⲓ̈ ⳉⲛ̅ ⲟⲩⲙⲛ̅ⲧⲁⲧϩⲉⲡ
ⲙ̅ⲙⲛ̅ⲧⲣⲉ ⲛ̅ϭⲁⲗ ⲛⲁⲧⲉⲕⲟ ⲡⲣⲱⲙⲉ ⲇⲉ ⲛ̅ⲥⲧⲙⲏⲧ ⲛⲁϣⲉϫⲉ ⲉϥϯϩⲧⲏϥ
ⲡⲣⲱⲙⲉ ⲇⲉ ⲛ̅ⲁⲥⲉⲃⲏⲥ ⳉⲁⲣⲉϥⲧⲉϩⲟ ⲡϥ̅ϩⲱ ⲁⲣⲉⲧϥ̅ ⳉⲛ̅ ⲟⲩⲙⲛ̅ⲧⲁⲧⲃⲉⲗ ⲡⲉⲧⲥⲟⲩⲧⲁⲛⲧ ⲇⲉ ⲛⲁⲙ̅ⲙⲉ ⲁⲛⲉϥⳉⲱⲟⲩ
ⲡⲉⲧⲉ ⲙⲛ̅ⲧⲉϥ ⲥⲟⲫⲓⲁ ⲟⲩⲇⲉ ⲙⲛ̅ⲧⲉϥ ⲙⲛ̅ⲧϫⲱⲣⲉ ⲟⲩⲇⲉ ⲙⲛ̅ⲧⲉϥ ϣⲁϫⲛⲉ ⲁⲃⲁⲗ ϩⲓⲧⲙ̅ ⲡⲛⲟⲩⲛⲧⲉ
ⲁⳉⲁⲣⲉϥⲥⲃ̅ⲧⲉ ⲟⲩϩⲧⲟ ⲁⲩϩⲱⲟⲩⲉ ⲙ̅ⲡⲟⲗⲉⲙⲟⲥ ⲁⲣⲉ ⲧⲃⲟⲏⲑⲉⲓⲁ ⲇⲉ ⲧⲙ̅ ⲡⲛⲟⲩⲛⲧⲉ
ⲛⲁⲛⲟⲩ ⲟⲩⲣⲉⲛ ⲉⲛⲁⲛⲟⲩϥ ⲛ̅ϩⲟⲩⲟ ⲁⲩⲙⲛ̅ⲧⲣⲙ̅ⲙⲁⲟ ⲉⲛⲁϣⲱⲥ ⲁⲟⲩ ϩⲉⲛⲭⲁⲣⲓⲥ ⲉⲛⲁⲛⲟⲩⲟⲩ ⲛ̅ϩⲟⲩⲟ ⲁⲫⲉⲧ ⲙⲛ̅ ⲡⲛⲟⲩⲃ ⲡⲛⲟⲩⲃ ⲙⲛ̅ ⲫⲉⲧ ϩⲉⲛⲁⲡⲁⲧⲏ ⲛⲉ ⲛ̅ϩⲏⲇⲟⲛⲏ ⲛⲁⲛⲟⲩ ⲟⲩⲭⲁⲣⲓⲥ ⲉⲥⲥⲁⲧⲡ ⲛ̅ϩⲟⲩⲟ ⲁⲣⲁⲩ ⲙ̅ⲡⲥⲛⲟ
ⲁ ⲡⲣⲙ̅ⲙⲁⲟ ⲙⲛ̅ ⲫⲏⲕⲉ ⲧⲱⲙⲧ ⲁⲛⲟⲩⲉⲣⲏⲟⲩ ⲡⲛⲟⲩⲛⲧⲉ ⲇⲉ ⲁϥⲧⲁⲛⲁⲩ ⲙ̅ⲡⲥⲛⲟ
ⲁϣⲁ ⲡⲥⲁⲃⲉ ⲛⲟ ⲁⲡⲡⲉⲑⲁⲩ ⲉⲩϯ ⲙ̅ⲙⲁϥ ⲛ̅ⲧⲁϥ ⲇⲉ ⳉⲁⲣⲉϥϫⲓⲥⲃⲟⲩ ⲛ̅ϩⲟⲩⲟ ⳉⲁⲣⲉ ⲛ̅ⲁⲑⲏⲧ ⲇⲉ ⲉⲓ ⲁⲃⲁⲗ ϩⲓⲧⲟⲟⲧϥ̅ ⲥⲉϯⲁⲥⲉ
ⲧⲅⲉⲛⲉⲁ ⲛ̅ⲧⲥⲟⲫⲓⲁ ⲧⲉ ⲧϩⲛⲱϩⲉ ⲙ̅ⲡϫⲁⲉⲓⲥ ⳉⲁⲣⲉⲥⲧⳉⲡⲟ ⲇⲉ ⲛ̅ⲟⲩⲙⲛ̅ⲧⲣⲙ̅ⲙⲁⲟ ⲙⲛ̅ ⲟⲩⲉⲁⲩ ⲛ̅ⲱⲛⳉ
ϩⲉⲛⲁⲣⲁⲩ ⲙⲛ̅ ϩⲉⲛϭⲁⲣϭϥ ⲛⲉⲧϩⲓ ⲛ̅ⳉⲱⲟⲩ ⲛ̅ⲛⲉⲧϭⲁⲩϭ ⲡⲉⲧⲉⲣⲏϩⲧⲉ ⲇⲉ ⲁⲧϥ̅ⲯⲩⲭⲏ ⲛⲁⲥⲉϩⲱϥ ⲁⲃⲁⲗ ⲙ̅ⲙⲁⲩ
ⲛ̅ϩⲏⲕⲉ ⲛⲁⲣ̅ϫⲁⲉⲓⲥ ⲁⲛⲣⲙ̅ⲙⲁⲟ ⲁⲟⲩ ⲛ̅ⳉⲙ̅ⳉⲉⲗ ⲛⲁϯ ⲁⲙⲏⲥⲉ ⲛ̅ⲛⲟⲩϫⲓⲥⲉⲩⲉ ⲙ̅ⲙⲓⲛ ⲙ̅ⲙⲁⲩ
ⲡⲉⲧϫⲟ ⲛ̅ⲛⲉⲧϩⲁⲩ ⲁϥⲛⲁⲱⲥⳉ ⲛ̅ⲛⲉⲧⲣ̅ⲃⲟⲟⲛⲉ ϥⲛⲁϫⲱⲕ ⲇⲉ ⲁⲃⲁⲗ ⲛ̅ⲧⲡⲗⲏⲅⲏ ⲛ̅ⲛⲉϥϩⲃⲏⲟⲩⲉ ⲡⲛⲟⲩⲧⲉ ⲛⲁⲥⲙⲟⲩ ⲁⲡⲣⲱⲙⲉ ⲉⲧⲣⲁⲩⲧ ⲁⲟⲩ ⲛ̅ⲣⲉϥϯ ϥⲛⲁϫⲱⲕ ⲇⲉ ⲁⲃⲁⲗ ⲛ̅ⲧⲙⲛ̅ⲧⲙⲁⲕⲁⲣⲓⲟⲥ ⲛ̅ⲛⲉϥϩⲃⲏⲟⲩⲉ
ⲡⲉⲧⲛⲁⲉ ⲛ̅ⲟⲩϩⲏⲕⲉ ⲛ̅ⲧⲁϥ ⲡⲉⲧⲟⲩⲛⲁⲥⲁⲛⲟⲩⳉϥ̅ ⲁϥϯ ⲅⲁⲣ ⲙ̅ⲫⲏⲕⲉ ⲁⲃⲁⲗ ⳉⲛ̅ ⲛⲉϥⲁⲉⲓⲕ ⲡⲉⲧϯ ⲇⲱⲣⲟⲛ ⲛⲁⲧⳉⲡⲟ ⲛ̅ⲟⲩϫⲣⲟ ⲙⲛ̅ ⲟⲩⲧⲁⲉⲓⲟ ⲧϥ̅ⲯⲩⲭⲏ ⲙⲉⲛ ⲛⲁϣⲟⲩⲟⲩⲧ ⲛ̅ⲛⲉⲧⲁϥⲧⲉⲩⲉ
ϯⲕⲉ ⲁⲃⲁⲗ ⲛ̅ⲟⲩⲉ ⲉϥϩⲁⲩ ⳉⲛ̅ ⲟⲩⲙⲓⲉⲓϣⲉ ⲧⲁⲣⲉ ⲡϯⲧⲱⲛ ⲃⲱⲕ ⲁⲃⲁⲗ ⲛⲉⲙⲉϥ ⲁϥϣⲁϩⲙⲉⲥ ⲅⲁⲣ ⳉⲙ̅ ⲡⲙⲓⲉⲓϣⲉ ⳉⲁⲣⲟⲩϣⲱⲥ ⲧⲏⲣⲟⲩ
ⲁⲣⲉ ⲡⲛⲟⲩⲛⲧⲉ ⲙⲉⲓ̈ⲉ ⲛ̅ⲛ̅ϩⲏⲧ ⲉⲧⲟⲩⲁⲃⲉ ⲟⲩⲁⲛ ⲇⲉ ⲛⲓⲙ ⲉⲧⲟⲩⲁⲁⲃⲉ ⲥⲁⲧⲡ ⲛⲉϥ ⲁⲣⲉ ⲡϣⲱⲥ ⲙⲁⲁⲛⲉ ϩⲓ ⲛⲉϥⲥⲡⲁⲧⲟⲩ ⲁⲣⲉ ⲡⲣ̅ⲣⲟ ⲇⲉ ⳉⲙ̅ ⲡϥ̅ⲉⲙⲁϩⲧⲉ
ⲛ̅ⲃⲉⲗ ⲙ̅ⲡⲛⲟⲩⲛⲧⲉ ⲉⲣⲏϩ ⲁⲛⲣⲉϥⲁⲓⲥⲑⲁⲛⲉ ⳉⲁⲣⲉ ⲡⲡⲁⲣⲁⲛⲟⲙⲟⲥ ⲇⲉ ⳉⲱϣϥ̅ ⲛ̅ϩⲉⲛϣⲉϫⲉ
ⳉⲁⲣⲉ ⲡⲣⲉϥϫⲛⲟ ϭⲛ̅ ⲗⲁⲉⲓϭⲉ ϥ̅ϫⲟⲟⲥ ϫⲉ ⲡⲙⲟⲩⲓ̈ ϩⲓ ⲛ̅ⳉⲱⲟⲩ ⲁⲟⲩ ⲥⲉⳉⲱⲧⲃⲉ ϩⲓ ⲙ̅ⲡⲗⲁⲧⲓⲁ
ⲟⲩϩⲓⲉⲓⲧ ⲉϥϣⲁⲕϩ̅ ⲧⲉ ⲧⲧⲁⲡⲣⲟ ⲙ̅ⲡⲡⲁⲣⲁⲛⲟⲙⲟⲥ ⲡⲉⲧⲁⲩⲙⲥ̅ⲧⲱϥ ⲇⲉ ϩⲓⲧⲙ̅ ⲡⲛⲟⲩⲛⲧⲉ ⲛⲁϩⲉⲓ̈ⲉ ⲁⳉⲣⲏⲓ̈ ⲁⲣⲁϥ ⲟⲩⲛ̅ ϩⲉⲛⳉⲱⲟⲩ ⲉⲩϩⲁⲩ ⲙ̅ⲡⲙ̅ⲧⲟ ⲁⲃⲁⲗ ⲙ̅ⲡⲣⲱⲙⲉ ⲁⲟⲩ ϥ̅ⲙⲉⲓ̈ⲉ ⲉⲛ ⲛ̅ⲕⲧⲁϥ ⲁⲃⲁⲗ ⲛ̅ⳉⲏⲧⲟⲩ ϣϣⲉ ⲇⲉ ⲁⲕⲧⲁⲕ ⲁⲃⲁⲗ ϩⲛ ⳉⲟ ⲛⲓⲙ ⲉⲧϭⲁⲩϭ ⲁⲟⲩ ⲉϥϩⲁⲩ
ⲁ ⲫⲏⲧ ⲙ̅ⲡϣⲏⲣⲉ ⳉⲏⲙ ϥⲓ ϥⲁⲕⲥ̅ ⳉⲛ̅ ⲧϥ̅ⲙⲛ̅ⲧⲁⲑⲏⲧ ⲡϭⲉⲣⲱⲃ ⲅⲁⲣ ⲙⲛ̅ ⲧⲥⲃⲟⲩ ⲟⲩⲏⲟⲩ ⲙ̅ⲙⲁϥ
ⲡⲉⲧϩⲟⲩ ⲗⲁ ⲁⲩϩⲏⲕⲉ ⲁϥⲧⲁϣⲟ ⲛ̅ⲛⲉϥⲡⲉⲑⲁⲩ ϥⲛⲁϯ ⲇⲉ ⲛ̅ⲧϥ̅ⲙⲛ̅ⲧⲣⲙ̅ⲙⲁⲟ ⲁⲩϣⲧⲁ
ⲣⲓⲕⲓ ⲙ̅ⲡⲕ̅ⲙⲉⲉϫⲉ ⲁⲛϣⲉϫⲉ ⲛ̅ⲛ̅ⲥⲟⲫⲟⲥ ⲁⲟⲩ ⲕⲥⲱⲧⲙⲉ ⲁⲛⲁϣⲉϫⲉ ⲕⲥⲙⲓⲛⲉ ⲇⲉ ⲙ̅ⲡⲕ̅ϩⲏⲧ ϫⲁⲕⲛⲁⲙ̅ⲙⲉ ⲁⲣⲁⲩ ϫⲉ ⲛⲁⲛⲟⲩⲟⲩ
ⲁⲟⲩ ⲁⲕϣⲁⲕⲁⲩⲉ ⳉⲙ̅ ⲡⲕ̅ϩⲏⲧ ⲕⲛⲁϭⲛ̅ ϩⲏⲩ ⲥⲟⲩⲧⲱⲛⲟⲩ ⲇⲉ ϩⲓ ⲟⲩⲥⲁⲡ ⲁϫⲛ̅ ⲛⲉⲕⲥⲡⲁⲧⲟⲩ
ϫⲉⲕⲁⲁⲥ ⲁ ⲟⲩⲧⲱⲕ ⲛ̅ϩⲏⲧ ⲛⲁⳉⲱⲡⲉ ⲛⲉⲕ ⲁϫⲙ̅ ⲡⲛⲟⲩⲛⲧⲉ ⲁⲟⲩ ϥⲧⲁⲙⲁⲕ ⲁⲡϥ̅ⳉⲟ
ⲛ̅ⲧⲁⲕ ϩⲟⲩⲟⲩⲕ ⲥⲁⳉⲟⲩ ⲛⲉⲕ ⲛ̅ⳉⲛ̅ⲧ ⲥⲱⲡ ⲁⲩϣⲁϫⲛⲉ ⲙⲛ̅ ⲟⲩⲥⲁⲩⲛⲉ
ϯⲧⲥⲉⲃⲟ ϭⲉ ⲙ̅ⲙⲁⲕ ⲁⲥⲟⲩⲱⲛ ⲧⲙⲓⲉ ⲁⲟⲩ ⲁϫⲟⲩ ⲛ̅ⲟⲩϣⲉϫⲉ ⲙ̅ⲙⲓⲉ ⲛ̅ⲛⲉⲧⲛⲁϫⲛⲟⲩⲕ ⲡϣⲁϫⲛⲉ ⲛⲁⳉⲧ ⲁⲡⲟⲩⲁⲓ̈ ⲛ̅ⲟⲩⲙⲁⲩ ⲥⲱⲧⲙⲉ ⲁϫⲓ ⲟⲩ ⲛ̅ⲛⲉⲧⲛⲁϫⲁⲩⲕ̅
ⲙⲛ̅ϫⲓ ⲟⲩϩⲏⲕⲉ ⲛ̅ϭⲁⲛⲥ̅ ϫⲉ ϥϣⲁⲁⲧ ⲅⲁⲣ ⲁⲟⲩ ⲙⲛ̅ⳉⲱⲥϥ ⲟⲩⲁⲥⲑⲉⲛⲏⲥ ⳉⲛ̅ ϩⲉⲛⲥⲁⲩϩⲥ̅
ⲡϫⲁⲉⲓⲥ ⲅⲁⲣ ⲛⲁⲣ̅ⲕⲣⲓⲛⲉⲓ ⲙ̅ⲡϥ̅ϩⲉⲡ ϥⲧⲟⲩϫⲟ ⲛ̅ⲧⲕ̅ⲯⲩⲭⲏ ⲁϫⲛ̅ ⲁⲥⲉ
ⲙⲛ̅ⲣ̅ⳉⲃⲏⲣ ⲁⲩⲣⲱⲙⲉ ⲛ̅ⲣⲉϥϭⲱⲛⲧ ⲙⲛ̅ⳉⲱⲡⲉ ⲇⲉ ⲙⲛ̅ ⲟⲩⳉⲃⲏⲣ ⲛ̅ⲣⲉϥⲛⲟⲩⲕ̅ⲥ
ⲙⲏⲡⲟⲧⲉ ⲕϫⲓ ⲥⲃⲟⲩ ⲁⲛⲉϥⳉⲱⲟⲩ ⲕϫⲓ ⲛ̅ϩⲉⲛⲁⲗⲟⲩ ⲛ̅ⲧⲕ̅ⲯⲩⲭⲏ
ⲙⲛ̅ⲧⲉⲉⲕ ⲛ̅ϣⲡⲧⲱⲣⲉ ​ⲉⲁⲕϣⲓⲡⲉ ϩⲏⲧϥ̅ ⲛ̅ⲟⲩϩⲟ
ⲁⲕϣⲁⲧⲙⲛ̅ϭⲛ̅ⲧⲟⲩ ⲅⲁⲣ ⲁⲕⲛⲁⲧⲉⲩⲉ ⲧⲱ ⲥⲉⲛⲁϫⲓ ⲙ̅ⲡⲡⲣⲏⳉ ⲉⲧⳉⲁ ⲛⲉⲕⲥⲡⲓⲣⲉⲩⲉ
ⲙⲛ̅ⲡⲟⲩⲛⲉ ⲛ̅ⲧⲁϣ ⲁⲃⲁⲗ ⲉⲧⲁ ⲛⲉⲕⲉⲓⲁⲧⲉ ⲥⲙⲛ̅ⲧⲟⲩ
ⲟⲩⲣⲱⲙⲉ ⲛ̅ⲣⲉϥϯϩⲧⲏϥ ⲛⲣⲉϥϭⲗⲁⲙ ⳉⲛ̅ ⲛⲉϥϩⲃⲏⲟⲩⲉ ϩⲁⲡⲥ ⲁⲧϥ̅ⲱϩⲉ ⲁⲣⲉⲧϥ̅ ⲁⲛⲣ̅ⲣⲁⲉⲓ ϥⲧⲙ̅ⲱϩⲉ ⲁⲣⲉⲧϥ̅ ⲁϩⲉⲛⲣⲱⲙⲉ ⲛ̅ϭⲱⲃ
ⲁⲕϣⲁϩⲙⲉⲥ ⲁⲟⲩⲱⲙ ϩⲓ ⲧⲧⲣⲁⲡⲉⲍⲁ ⲛ̅ⲛ̅ϫⲱⲣⲉ ⳉⲛ̅ ⲟⲩⲛⲟⲓ̈ⲉ ⲣ̅ⲛⲟⲓ̈ⲉ ⲛ̅ⲛⲉⲧⲟⲩⲕⲟⲩ ⲙ̅ⲙⲁⲩ ⳉⲁⲣⲱⲕ
ⲕϩⲟⲩ ⲧⲟⲟⲧⲕ̅ ⲁⲣⲁⲩ ⲉⲕⲥⲁⲩⲛⲉ ϫⲉ ⲕⲛⲁϫⲡⲓ ⲥⲁⲃⲧⲉ ⲛ̅ϯⳉⲉ
ⲉⳉⲱⲡⲉ ⲛ̅ⲧⲕ ⲟⲩⲁⲧⲥⲉⲓ ⲙⲛ̅ⲣ̅ⲉⲡⲓⲑⲩⲙⲉⲓ ⲁⲛⲉϥϭⲓ ⲛⲟⲩⲟⲟⲙⲉ ⲛⲉⲓ̈ ⲅⲁⲣ ⳉⲏⲛ ⲁⳉⲟⲩⲛ ⲁⲩⲱⲛⳉ ⲛ̅ⲛⲟⲩϫ
ⲙⲛ̅ⲥⲟⲩⲧⲱⲛ ⲧⲟⲟⲧⲕ ⲁⲃⲁⲗ ⲙⲛ̅ ⲟⲩⲣⲙ̅ⲙⲁⲟ ⲉⲛ̅ⲧⲕ ⲟⲩϩⲏⲕⲉ ⲥⲉϩⲱⲕ ⲇⲉ ⲁⲃⲁⲗ ⲙ̅ⲙⲁϥ ⳉⲙ̅ ⲡⲕ̅ϩⲏⲧ
ⲉⳉⲱⲡⲉ ⲁⲕϣⲁⲥⲙⲛ̅ ⲉⲓⲉⲧⲕ̅ ⲁϫⲱϥ ⲛⲉϥⲟⲩⲱⲛϩ ⲁⲃⲁⲗ ⳉⲛ̅ ⲗⲁⲩⲉ ⲙ̅ⲙⲁ ⲁϥⲥⲁⲃⲧⲉ ⲅⲁⲣ ⲛⲉϥ ⲛ̅ϩⲉⲛⲧⲛ̅ϩ ⲛ̅ⲧⳉⲉ ⲛ̅ⲟⲩⲁⳉⲱⲙ ⲁⲟⲩ ϥⲛⲁⲕⲧⲁϥ ⲁⳉⲟⲩⲛ ⲁⲡⲏⲓ̈ ⲙ̅ⲡⲉⲧϩⲓϫⲱϥ ⲡⲱⲛⲉ ϩⲁⲣϣ ⲁⲟⲩ ⲡϣⲟⲩ ⲙⲁⲕϩ̅ ⲛ̅ϥⲓ ⳉⲁⲣⲁϥ ⲧⲟⲣⲅⲏ ⲇⲉ ⲙ̅ⲡⲁⲑⲏⲧ ϩⲁⲣϣ ⲛ̅ϩⲟⲩⲟ ⲁⲣⲁⲩ ⲙ̅ⲡⲥⲛⲟ
ⲙⲛ̅ ⲟⲩⲱⲙ ⲙⲛ̅ ⲟⲩⲣⲱⲙⲉ ⲛ̅ⲉⲓⲉⲣⲃⲟⲟⲛⲉ ⲁⲟⲩ ⲙⲛ̅ⲣ̅ⲉⲡⲓⲑⲩⲙⲉⲓ ⲁⲛⲉϥϭⲓ ⲛ̅ⲟⲩⲙⲉ
ⲙⲛ̅ϫⲓⲧϥ̅ ⲁⳉⲟⲩⲛ ⲁⲡⲕ̅ⲏⲉⲓ ϫⲉ ⲛ̅ⲛⲉⲕⲟⲩⲱⲙ ⲛ̅ⲛⲉⲕⲁⲉⲓⲕ ⲛⲉⲙⲉϥ
ⲛ̅ⲧⳉⲉ ⲅⲁⲣ ⲛ̅ⲟⲩⲉ ⲉϥⲛⲁⲱⲙⲕ̅ ⲟⲩϫⲁⲕ ⲧⲉⲓ̈ ⲧⲉ ⲧⳉⲉ ⲉⲧϥ̅ⲛⲁⲟⲩⲱⲙ ⲁⲟⲩ ϥ̅ⲥⲟⲩ
ϥⲛⲁⲕⲁⲃⲁⲗ ⲅⲁⲣ ⲙ̅ⲙⲁⲩ ϥⲧⲉⲕⲟ ⲛⲉⲕϣⲉϫⲉ ⲉⲧⲛⲁⲛⲟⲩⲟⲩ
ⲙⲛ̅ϫⲉ ⲗⲁⲩⲉ ⲁⲛⲙⲉⲉϫⲉ ⲙ̅ⲡⲁⲑⲏⲧ ⲙⲏⲡⲟⲧⲉ ϥⲱⲗⲕ ϣⲉ ⲥⲉ ⲛⲉⲕϣⲉϫⲉ
ⲙⲛ̅ⲃⲱⲕ ⲁⳉⲟⲩⲛ ⲁϭⲱⲙ ⲛ̅ⲟⲣⲫⲁⲛⲟⲥ
ⲡⲛⲟⲩⲛⲧⲉ ⲅⲁⲣ ⲉⲧϫⲟⲟⲣⲉ ⲡⲉⲧⲥⲱⲧⲉ ⲙ̅ⲙⲁⲩ ⲁⲟⲩ ϥⲛⲁϫⲓ ϩⲉⲡ ⲛⲉⲙⲉⲕ ⳉⲁⲣⲁⲩ
ϯ ⲡⲕ̅ϩⲏⲧ ⲁⲧⲥ̅ⲃⲟⲩ ⲕⲥⲁⲃⲧⲉ ⲛⲉⲕⲙⲉⲉϫⲉ ⲁⲛϣⲉϫⲉ ⲛ̅ⲧⲁⲓⲥⲑⲏⲥⲓⲥ
ⲙⲛ̅ ⲟⲩⲁⳉⲣⲉ ⲉⲕϯⲥⲃⲟⲩ ⲛ̅ⲟⲩⲁⲗⲟⲩ ϫⲉ ⲁⲕϣⲁⲣⲁϩⲧϥ̅ ⲛ̅ⲟⲩϭⲉⲣⲱⲃ ⲁϥⲛⲁⲙⲟⲩ ⲉⲛ
ⲛ̅ⲧⲁⲕ ⲙⲉⲛ ⲅⲁⲣ ⲁⲕⲛⲁⲣⲱϩⲧ ⲡⲕ̅ϣⲏⲣⲉ ⳉⲛ̅ ⲟⲩϭⲉⲣⲱⲃ ⲕⲛⲁⲧⲟⲩϫⲟ ⲇⲉ ⲛ̅ⲧϥ̅ⲯⲩⲭⲏ ⲁⲃⲁⲗ ⳉⲙ̅ ⲡⲙⲟⲩ
ⲡⲁϣⲏⲣⲉ ⲁϣⲁ ⲡⲕ̅ϩⲏⲧ ⲣ̅ⲥⲟⲫⲟⲥ ⲕⲛⲁⲣ̅ⲉⲩⲫⲣⲁⲛⲉ ⲙ̅ⲡⲱⲓ̈ ϩⲟⲩⲟⲩⲧ
ⲁⲟⲩ ⲧⲉ ⲛⲁⲥⲡⲁⲧⲟⲩ ϣⲉϫⲉ ⲙⲛ̅ ⲛⲉⲕⲥⲡⲁⲧⲟⲩ ⲉⳉⲱⲡⲉ ⲉⲩⲥⲟⲩⲧⲱⲛ
ⲙⲛ̅ⲧⲉ ⲡⲕ̅ϩⲏⲧ ⲕⲱϩ ⲁⲛⲣⲉϥⲣ̅ⲛⲁⲃⲉ ⲁⲗⲗⲁ ⲙⲁⲧⲁϣⲁϥ ⲁⲩⲙⲛ̅ⲧⲙⲁⲉⲓ ⲛⲟⲩⲛⲧⲉ ⲁⲟⲩ ⲕⳉⲱⲡⲉ ⳉⲛ̅ ⲧϩⲛⲱϩⲉ ⲙ̅ⲡϫⲁⲉⲓⲥ ⲙ̅ⲫⲟⲟⲩⲉ ⲧⲏⲣϥ
ⲁⲕϣⲁⲉⲣⲏϩ ⲅⲁⲣ ⲁⲛⲉⲓ̈ ⲟⲩⲛ̅ ​ϩⲉⲛⲧⳉⲡⲟ ⲛⲁⳉⲱⲡⲉ ⲛⲉⲕ ⲁⲟⲩ ⲧⲕ̅ϩⲉⲗⲡⲓⲥ ⲛⲁⲱϫⲛⲉ ⲉⲛ
ⲥⲱⲧⲙⲉ ⲡⲁϣⲏⲣⲉ ⲁⲟⲩ ⲕⲣ̅ⲥⲟⲫⲟⲥ ⲕⲣ̅ ϩⲉⲛⲙⲉⲩⲉ ⲉⲩⲥⲟⲩⲧⲱⲛ ⳉⲙ̅ ⲡⲕ̅ϩⲏⲧ
ⲙⲛ̅ⲣ̅ⲣⲉϥϯⳉⲉ ⲁⲟⲩ ⲙⲛ̅ⲥⲟⲩⲧⲱⲛ ⲧⲟⲟⲧⲕ̅ ⲁⲃⲁⲗ ⳉⲛ̅ ϩⲉⲛⲥⲩⲛⲃⲟⲗⲏ ⲛ̅ⲧⲁⲩⲉ ⲉϥ
ⲣⲉϥϯⳉⲉ ⲅⲁⲣ ⲛⲓⲙ ϩⲓ ⲡⲟⲣⲛⲟⲕⲟⲡⲟⲥ ⲛⲁⲣ̅ϩⲏⲕⲉ ⲁⲟⲩ ⲥⲁⲩⲏⲣⲡ ⲛⲓⲙ ⲛⲁϯ ϩⲓⲟⲟϥ ⲛ̅ϩⲉⲛⲧⲁⲉⲓⲥ
ⲥⲱⲧⲙⲉ ⲡⲁϣⲏⲣⲉ ⲥⲉ ⲡⲉⲧⲁϥⲧⳉⲡⲁⲕ ⲁⲟⲩ ⲙⲛ̅ⲣ̅ⲕⲁⲧⲁⲫⲣⲟⲛⲉⲓ ϫⲉ ⲁⲧⲕ̅ⲙⲱ ⲣ̅ⳉⲗⲗⲱ
ⳉⲁⲣⲉ ⲟⲩⲉⲓⲱⲧ ⲛ̅ⲇⲓⲕⲁⲓⲟⲥ ⲥⲁⲁⲛⲉⳉ ⲕⲁⲗⲱⲥ ⳉⲁⲣⲉ ⲡϥ̅ϩⲏⲧ ⲇⲉ ⲣ̅ⲉⲩⲫⲣⲁⲛⲉ ⲁϫⲛ̅ ⲟⲩϣⲏⲣⲉ ⲛ̅ⲥⲁⲃⲉ
ⲙⲁⲣⲉ ⲡⲕ̅ⲉⲓⲱⲧ ⲙⲛ̅ ⲧⲕ̅ⲙⲱ ⲣ̅ⲉⲩⲫⲣⲁⲛⲉ ⲧⲉ ⲧⲉⲧⲁⲥⲧⳉⲡⲁⲕ ⲣⲉϣⲉ
ⲡⲁϣⲏⲣⲉ ⲙⲁ ⲛⲉⲓ̈ ⲙ̅ⲡⲕ̅ϩⲏⲧ ⲙⲁⲣⲉ ⲛⲉⲕⲃⲉⲗ ⲇⲉ ⲉⲣⲏϩ ⲁⲛⲁⳉⲱⲟⲩ
ⲟⲩⲡⲓⲑⲟⲥ ⲅⲁⲣ ⲉϥϭⲁⲑ ⲡⲉ ⲟⲩⲏⲓ̈ ⲉⲡⲱⲕ ⲉⲛ ⲡⲉ ⲁⲟⲩ ⲟⲩϣⲱⲧⲉ ⲉⲥϭⲏⲩ ⲉⲥⲙⲁⲕϩ̅ ⲛ̅ⲉⲓ ⲁϩⲣⲏⲓ̈
ⲏⲇⲏ ⲅⲁⲣ ϥⲛⲁⲧⲉⲕⲟ ϯⲛⲟⲩ ⲁⲟⲩ ⲡⲁⲣⲁⲛⲟⲙⲟⲥ ⲛⲓⲙ ⲛⲁⲱϫⲛⲉ
ⲁⲣⲉ ⲡⲟⲩⲁⲉⲓ ⲛⲁⳉⲱⲡⲉ ⲛ̅ⲛⲓⲙ ⲁⲟⲩ ⲡⳉⲧⲁⲣⲧⲣⲉ ⲛ̅ⲛⲓⲙ ⲙⲛ̅ ⲡϫⲓϩⲉⲡ ⲛ̅ⲛⲓⲙ ⲙⲛ̅ ​ⲛ̅ⲗⲉⲥⲭⲏ ⲉⲑⲁⲩ ⲛ̅ⲛⲓⲙ ⲁⲣⲉ ⲛ̅ⳉⲱϣϥ ⲁⲡϫⲓⲛϫⲓ ⳉⲟⲟⲡ ⲛ̅ⲛⲓⲙ ⲛⲓⲙ ⲡⲉⲧⲉ ⲛⲉϥⲃⲉⲗ ⲙⲁⲣϣ ⲛ̅ⲥⲛⲁϥ
ⲛⲉⲧⲱⲥⲕ ⲉⲛ ⲛⲉ ⳉⲛ̅ ⲛ̅ⲏⲣⲡ ⲛⲉⲧϣⲓⲛⲉ ϫⲉ ⲁⲣⲉ ⲙ̅ⲙⲁⲛ̅ⲥⲟⲩ ⲛⲁⳉⲱⲡⲉ ⲧⲱ
ⲙⲛ̅ϯⳉⲉ ⳉⲛ̅ ⲛ̅ⲏⲣⲡ ⲁⲗⲗⲁ ϣⲉϫⲉ ⲙⲛ̅ ⲛ̅ⲣⲱⲙⲉ ⲛ̅ⲇⲓⲕⲁⲓⲟⲥ ⲁⲟⲩ ⲧⲉⲧⲛ̅ϣⲉϫⲉ ⲙⲛ̅ ⲛⲉⲧⲙⲁϩⲉ ⲁⲕϣⲁϯ ⲛⲉⲕⲃⲉⲗ ⲅⲁⲣ ⲁⲛⲫⲓⲁⲗⲏ ⲙⲛ̅ ⲛ̅ϫⲟⲩ ⲙⲛ̅ⲛ̅ⲥⲱⲥ ⲕⲛⲁⲙⲁϩⲉ ⲉⲕⲕⲁⲁⲕ ⲁϩⲏⲟⲩ ⲛ̅ϩⲟⲩⲟ ⲁⲩⲥⲁϩⲙⲉⲥ
ⲕⲛⲁⲣ̅ⲧⳉⲉ ⲙ̅ⲡⲉⲧⲁϥⲙⲟⲩ ⲉⲁⲩϣⲁⲁϭϥ̅ ϩⲓⲧⲛ̅ ⲟⲩϩⲁϥ ⲁⲧϥ̅ⳉⲁⲓ̈ⲉⲓ ⲁⲟⲩ ⲛ̅ⲧⳉⲉ ⲙ̅ⲡⲉⲧⲁⲩϩⲁϥ ⲛ̅ⲧⲉⲡ ⲡⲁϩⲥϥ̅ ⲉⲁⲧⲙⲉⲧⲟⲩⳉⲱⲗ ⲁⲣⲁϥ
ⲁϣⲁ ⲛⲉⲕⲃⲉⲗ ⲛⲟ ⲁⲧⲉⲧⲉ ⲧⲱⲕ ⲉⲛ ⲧⲉ ⲧⲕ̅ⲧⲁⲡⲣⲟ ⲛⲁϫⲟⲩ ⲛ̅ϩⲉⲛϭⲟⲩⲟⲩⲙⲉ
ⲕⲛⲁⲣ̅ⲧⳉⲉ ⲙ̅ⲡⲉⲧⳉⲙ̅ ⲫⲏⲧ ⲛ̅ⲑⲁⲗⲁⲥⲥⲁ ⲁⲟⲩ ⲛ̅ⲧⳉⲉ ⲛⲟⲩⲛⲉⲉϥ ⲉϥⳉⲛ̅ ⲟⲩⲛⲁϭ ⲛ̅ϩⲁⲓ̈ⲙⲉ
ⲕⲛⲁϫⲟⲟⲥ ϫⲉ ⲛⲁⲩϯ ⲙ̅ⲙⲁⲉⲓ ⲡⲉ ⲁⲟⲩ ⲙ̅ⲡⲓⲙ̅ⲕⲁϩ ⲁⲟⲩ ⲛⲁⲩⲥⲱⲃⲉ ⲙ̅ⲙⲁⲉⲓ ⲡⲉ ⲁⲛⲁⲕ ⲇⲉ ⲙ̅ⲡⲓⲙ̅ⲙⲉ ⲁ ϩⲓⲧⲁⲩⲉ ⲛⲁⳉⲱⲡⲉ ⲛ̅ⲉⳉ ⲛ̅ⲛⲟ ϫⲁⲉⲓⲛⲁⲃⲱⲕ ⲧⲁϣⲓⲛⲉ ⲥⲉ ⲛⲉϯⲛⲁⲥⲱⲟⲩϩ ⲛⲉⲙⲉⲩ
ⲙⲛ̅ⲕⲱϩ ⲁⲛ̅ⲣⲱⲙⲉ ⲉⲑⲁⲩ ⲁⲟⲩ ⲙⲛ̅ ⲟⲩⲱⳉⲉ ⲁⳉⲱⲡⲉ ⲛⲉⲙⲉⲩ
ⲁⲣⲉ ⲡⲟⲩϩⲏⲧ ⲅⲁⲣ ⲣ̅ⲙⲉⲗⲉⲧⲁ ⲙ̅ⲡϭⲁⲗ ⲁⲟⲩ ⲁⲣⲉ ⲛⲟⲩⲥⲡⲁⲧⲟⲩ ⲣ̅ⲙⲉⲗⲉⲧⲁ ⲙ̅ⲡⳉⲓⲥⲉ
ⲉⳉⲁⲣⲟⲩⲕⲱⲧ ⲟⲩⲏⲓ̈ ⳉⲛ̅ ⲟⲩⲥⲟⲫⲓⲁ ⲁⲟⲩ ⲉⳉⲁⲣⲟⲩⲥⲉϩⲱϥ ⲁⲣⲉⲧϥ̅ ⳉⲛ̅ ⲟⲩⲙⲛ̅ⲧⲥⲁⲃⲉ
ⲁⲟⲩ ⳉⲛ̅ ⲟⲩⲁⲓⲥⲑⲏⲥⲓⲥ ⲉⳉⲁⲣⲟⲩⲙⲁϩ ⲛ̅ⲧⲁⲙⲓⲟⲛ ⲙ̅ⲙⲛ̅ⲧⲣⲙ̅ⲙⲁⲟ ⲛⲓⲙ ⲉⲧⲧⲁⲉⲓⲏⲟⲩ ⲁⲟⲩ ⲉⲧⲛⲁⲛⲟⲩⲟⲩ
ⲛⲁⲛⲟⲩ ⲟⲩⲥⲟⲫⲟⲥ ⲛ̅ϩⲟⲩⲟ ⲁⲩϫⲟⲟⲣⲉ ⲁⲟⲩ ⲟⲩⲣⲱⲙⲉ ⲛ̅ⲣⲙ̅ⲛ̅ϩⲏⲧ ⲛ̅ϩⲟⲩⲟ ⲁⲩⲛⲁϭ ⲛ̅ⲕⲁⲉⲓⲉ
ⲁⳉⲁⲣⲟⲩⲣ̅ ⲟⲩⲡⲟⲗⲉⲙⲟⲥ ⳉⲛ̅ ⲟⲩⲣ̅ϩⲙ̅ⲙⲉ ⲁⲣⲉ ⲧⲃⲟⲏⲑⲉⲓⲁ ⲇⲉ ⳉⲙ ⲫⲏⲧ ⲛ̅ⲛ̅ⲣⲉϥϫⲓ ϣⲁϫⲛⲉ
ⲁⲣⲉ ⲧⲥⲟⲫⲓⲁ ⲙⲛ̅ ⲡⲙⲉⲉⲩⲉ ⲉⲧⲛⲁⲛⲟⲩϥ ⳉⲛ̅ ⲙ̅ⲡⲩⲗⲏ ⲛ̅ⲛ̅ⲥⲟⲫⲟⲥ
ⲙⲁⲣⲉ ⲛ̅ⲥⲟⲫⲟⲥ ⲇⲉ ϫⲟⲩ ⲛ̅ⲟⲩⲙⲉⲩⲉ ⲁⲃⲁⲗ ⳉⲛ̅ ⲟⲩⲙⲓⲉⲓϣⲉ ⲡⲙⲟⲩ ⲛⲁⲧⲱⲙⲧ ⲁⲛⲁⲧⲥⲃⲟⲩ
ⲡⲁⲑⲏⲧ ⲇⲉ ⲛⲁⲙⲟⲩ ⳉⲛ̅ ϩⲉⲛⲛⲁⲃⲉ ⲛ̅ⲁⲕⲁⲑⲁⲣⲥⲓⲁ ⲛⲁⲧⲱⲗⲙⲉ ⲁⲩⲣⲱⲙⲉ ⲛ̅ⲗⲟⲓⲙⲟⲥ
ⳉⲛ̅ ⲟⲩϩⲟⲟⲉ ⲉϥϩⲁⲩ ⲙⲛ̅ ⲟⲩϩⲟⲟⲩⲉ ⲛ̅ⲑⲗⲓⲯⲓⲥ ϣⲁⲧϥⲱϫⲛⲉ
ⲛⲁϩⲙⲉ ⲛⲉⲧⲟⲩϫⲓ ⲙ̅ⲙⲁⲩ ⲁⲡⲙⲟⲩ ⲁⲟⲩ ⲙⲛ̅ϯⲥⲟ ⲁⲥⲱⲧ ⲛⲉⲧⲟⲩⲙⲟⲩⲧ ⲙ̅ⲙⲁⲩ
ⲁⲕϣⲁϫⲟⲟⲥ ϫⲉ ϯⲥⲁⲩⲛⲉ ⲉⲛ ⲙⲡⲉⲓ̈ ⲙ̅ⲙⲉ ϫⲉ ⲡϫⲁⲉⲓⲥ ⲥⲁⲩⲛⲉ ⲁⲫⲏⲧ ⲛ̅ⲟⲩⲁⲛ ⲛⲓⲙ ⲁⲟⲩ ⲡⲉⲧⲁϥⲣ̅ⲡⲗⲁⲥⲥⲉ ⲙ̅ⲡⲛⲓϥⲉ ⲛ̅ⲟⲩⲁⲛ ⲛⲓⲙ ϥⲥⲁⲩⲛⲉ ⲙ̅ⲙⲁⲩ ⲧⲏⲣⲟⲩ ⲡⲉⲧⲛⲁϯ ⲙ̅ⲡⲟⲩⲉ ⲕⲁⲧⲁ ⲛⲉϥϩⲃⲏⲟⲩⲉ
ⲡⲁϣⲏⲣⲉ ⲟⲩⲱⲙ ⲉⲃⲃⲓⲟⲩ ⲛⲁⲛⲟⲩ ⲡⲙⲟⲩⲗϩ̅ ⲅⲁⲣ ϫⲁ ⲧⲕ̅ϣⲟⲩⲃⲉ ⲛⲁⲕⲛ̅ⲉⲓⲉ
ⲁⲕⲛⲁⲣ̅ⲁⲓⲥⲑⲁⲛⲉ ⲅⲁⲣ ⲛ̅ϯⳉⲉ ⲁⲧⲥⲟⲫⲓⲁ ⳉⲙ̅ ⲡⲕ̅ϩⲏⲧ ⲁⲕϣⲁϭⲓⲛⲉ ⲅⲁⲣ ⲙ̅ⲙⲁⲥ ⲡⲕ̅ⲙⲟⲩ ⲛⲁⲁⲓ̈ⲉⲓ̈ ⲁⲟⲩ ⲧⲕ̅ϩⲉⲗⲡⲓⲥ ⲛⲁⲱϫⲛⲉ ⲉⲛ
ⲙ̅ⲡⲣ̅ⲧⳉⲛⲟ ⲟⲩⲁⲥⲉⲃⲏⲥ ⲁⳉⲟⲩⲛ ⲁⲧⲥ̅ⲕⲏⲛⲏ ⲛ̅ⲛ̅ⲇⲓⲕⲁⲓⲥ ⲁⲟⲩ ⲙⲛ̅ⲧⲟⲩⲣ̅ⲁⲡⲁⲧⲁ ⲙ̅ⲙⲁⲕ ⳉⲛ̅ ⲟⲩⲥⲓ ⲛ̅ⳉⲓ
ⲡⲇⲓⲕⲁⲓⲟⲥ ⲅⲁⲣ ⲛⲁϩⲉⲓ̈ⲉ ⲛ̅ⲥⲁⳉϥ̅ ⲛ̅ⲥⲁⲡ ⲁⲟⲩ ϥⲧⲱⲛⲉ ⲛ̅ⲁⲥⲉⲃⲏⲥ ⲇⲉ ⲛⲁϩⲉⲓ̈ⲉ ⲁϩⲉⲛⲡⲉⲑⲁⲩ
ⲁϣⲁ ⲡⲕ̅ϫⲁϫⲉ ϩⲉⲓ̈ⲉ ⲙⲛ̅ⲣⲉϣⲉ ⲙ̅ⲙⲁϥ ⲁⲟⲩ ⲙⲛ̅ϫⲓⲥⲉ ⲙ̅ⲙⲁⲕ ⳉⲙ̅ ⲡϥ̅ⲥⲗⲁⲁⲧⲉ
ϫⲉ ⲛⲉ ⲡϫⲁⲉⲓⲥ ⲛⲟ ϥⲧⲙ̅ⲣ̅ⲉⲛⲉϥ ⲁⲟⲩ ϥ̅ⲕⲧⲟ ⲡϥ̅ϭⲱⲛⲧ ⲁⳉⲣⲏⲓ̈ ⲁϫⲱⲕ
ⲙⲛ̅ⲣⲉϣⲉ ⲁϫⲛ̅ ϩⲉⲛⲣⲉϥⲣ̅ⲡⲉⲑⲁⲩ ⲁⲟⲩ ⲙⲛ̅ⲕⲱϩ ⲁⲛⲣⲉϥⲣ̅ⲛⲁⲃⲉ
ⲛⲉ ⲧⳉⲡⲟ ⲅⲁⲣ ⳉⲱⲡⲉ ​ⲛⲙ̅ⲡⲟⲛⲏⲣⲟⲥ ⲡⲟⲩⲁⲓ̈ⲛⲉ ⲇⲉ ⲛ̅ⲛ̅ⲁⲥⲉⲃⲏⲥ ⲛⲁⲃⲱⲕ ϣⲁ ⲁⲛⲏϩⲉ
ⲡⲁϣⲏⲣⲉ ⲁⲣⲓ ϩⲛⲱϩⲉ ϩⲏⲧϥ̅ ⲙ̅ⲡⲛⲟⲩⲛⲧⲉ ⲙⲛ̅ ⲡⲣ̅ⲣⲟ ⲁⲟⲩ ⲙⲛ̅ⲣ̅ⲛⲁⲃⲉ ⲁⲟⲩⲁⲛ ⲙ̅ⲙⲁⲩ
ⲥⲉⲛⲁϫⲓ ⲕⲃⲁ ⲅⲁⲣ ⲛ̅ⲛ̅ⲁⲥⲉⲃⲏⲥ ⳉⲛ̅ ⲟⲩⲥⳉⲛⲉ ⲛⲓⲙ ⲇⲉ ⲡⲉⲧⲛⲁⲙⲙⲉ ⲁⲛⲧⲓⲙⲱⲣⲓⲁ ⲙ̅ⲡⲓⲥⲛⲟ ⲡϣⲏⲣⲉ ⲉⲧⲉⲣⲏϩ ⲁⲩϣⲉϫⲉ ϥⲛⲁⲟⲩϫⲉⲉⲓ ⲁⲡⲧⲉⲕⲟ ⲡⲉⲧⲧⲁⲙⲟ ⲇⲉ ⲉⲛ ⲙ̅ⲡϥ̅ϣⲏⲣⲉ ⲛ̅ⳉⲁⲣⲡ ⲁⲧϥ̅ⲉⲣⲏϩ ⲁⲣⲁϥ ⲁⲡⲡⲉⲑⲁⲩ ϥ̅ⲛⲁⲧⲉⲕⲟ ⳉⲛ̅ ⲟⲩⲥⳉⲛⲉ ⲙⲛ̅ϫⲓ ϭⲁⲗ ⲗⲁⲩⲉ ⳉⲙ̅ ⲡⲕ̅ⲗⲉⲥ ⲁⲡⲣ̅ⲣⲟ ⲁⲟⲩ ⲛⲉ ⲗⲁⲩⲉ ⲛϭⲁⲗ ⲉⲓ ⲁⲃⲁⲗ ⳉⲙ̅ ⲡⲕ̅ⲗⲉⲥ ⲟⲩⲥⲏϥⲉ ⲅⲁⲣ ⲡⲉ ⲡⲗⲉⲥ ⲛ̅ⲟⲩⲣ̅ⲣⲟ ⲁⲟⲩ ⲟⲩⲥⲁⲣⲝ ⲉⲛ ⲡⲉ ⲡⲉⲧⲟⲩⲛⲁⲧⲉⲉϥ ⲛⲉϥ ϥⲛⲁⳉⲁϣϥ​ϥ̅ ⲁⲩϣⲁⲧⲱⲃⲥ̅ ⲅⲁⲣ ⲙ̅ⲡϥ̅ϭⲱⲛⲧ ϥⲛⲁⲱϫⲛⲉ ⲛ̅ⲛ̅ϣⲏⲣⲉ ⲛ̅ⲛ̅ⲣⲱⲙⲉ ϥⲛⲁⲟⲩⲱⲙ ⲇⲉ ⲛ̅ϩⲉⲛⲕⲉⲥ ⲛ̅ⲣⲱⲙⲉ ⲁⲟⲩ ϥ̅ⲣⲁⲕϩⲟⲩ ⲛ̅ⲧⳉⲉ ⲛ̅ⲟⲩⲕⲱϩⲧ̅ ϩⲱⲥⲧⲉ ⲁⲧⲙ̅ⲧⲉ ⲛ̅ϣⲏⲣⲉ ⲛ̅ⲁⳉⲱⲙ ⲟⲩⲁⲙⲟⲩ
(30:1) ⲡⲁϣⲏⲣⲉ ⲣ̅ϩⲛⲱϩⲉ ϩⲏⲧⲟⲩ ⲛ̅ⲛⲁϣⲉϫⲉ ⲉⲁⲕϣⲁⲡⲟⲩ ⲇⲉ ⲁⲣⲁⲕ ⲣ̅ⲙⲉⲧⲁⲛⲟⲓ̈ⲉ ⲛⲉⲓ̈ ​ⲛⲉⲧⳉⲁⲣⲉ ⲡⲣⲱⲙⲉ ϫⲟⲟⲩⲉ ​ⲛ̅ⲛⲉⲧⲣ̅ⲡⲓⲥⲧⲉⲩⲉ ⲁⲡⲛⲟⲩⲛⲧⲉ ϫⲉ ϯⲛⲁⲗⲁϭⲧ̅
(30:2) ⲁⲛⲁⲕ ⲟⲩⲁⲑⲏⲧ ⲅⲁⲣ ⲛ̅ϩⲟⲩⲟ ⲁⲣⲱⲙⲉ ⲛⲓⲙ ⲁⲟⲩ ⲟⲩⲙⲛ̅ⲧⲥⲁⲃⲉ ⲛ̅ⲣⲱⲙⲉ ⲉⲛ ⲧⲉⲧⲛ̅ⳉⲏⲧ
(30:3) ⲡⲛⲟⲩⲛⲧⲉ ⲡⲉⲧⲁϥⲥⲉⲃⲁⲉⲓ ⲁⲧⲥⲟⲫⲓⲁ ⲁⲟⲩ ⲁⲛⲁⲕ ⲁⲉⲓⲥⲟⲩⲱⲛ ⲡⲥⲁⲩⲛⲉ ⲛ̅ⲛⲉⲧⲟⲩⲁⲁⲃⲉ
(30:4) ⲛⲓⲙ ⲡⲉⲧⲁϥⲃⲱⲕ ⲁϩⲣⲏⲓ̈ ⲁⲧⲡⲉ ⲁϥⲉⲓ ⲁⳉⲣⲏⲓ̈ ⲛⲓⲙ ⲡⲉⲧⲁϥⲥⲱⲟⲩϩ ⲛ̅ⲧⲏⲟⲩ ⲁⳉⲟⲩⲛ ⳉⲛ̅ ⲕⲟⲟⲛⲉϥ ⲛⲓⲙ ⲡⲉⲧⲁϥⲥⲱⲟⲩϩ ⲡⲙⲁⲩ ⲁⳉⲟⲩⲛ ⳉⲛ̅ ⲧϥ̅ⳉⲁⲓ̈ⲧⲉ ⲛⲓⲙ ⲡⲉⲧⲁϥⲉⲙⲁϩⲧⲉ ⲛ̅ⲁⲣⲏϫϥ̅ ⲙ̅ⲡⲕⲁϩ ⲛⲓⲙ ⲡⲉ ⲡϥ̅ⲣⲉⲛ ⲏ ⲡⲣⲉⲛ ⲛ̅ⲛⲉϥϣⲏⲣⲉ
(30:5) ⲛ̅ϣⲉϫⲉ ⲧⲏⲣⲟⲩ ⲙ̅ⲡⲛⲟⲩⲛⲧⲉ ⲥⲁⲧⲡ̅ ⲁⲟⲩ ⲥⲉⲡⲁⲥⲉ ⲡⲙ̅ⲙⲉ ⲇⲉ ⲁⲡⲛⲟⲙⲟⲥ ⲟⲩⲙⲉⲩⲉ ⲡⲉ ⲉⲛⲁⲛⲟⲩϥ ⳉⲁⲣⲉϥⲣ̅ⲛⲁⳉⲧⲉ ⲇⲉ ⲛ̅ⲧⲁϥ ⲁⲛⲉⲧⲣ̅ϩⲛⲱϩⲉ ϩⲏⲧϥ̅
(30:6) ⲙⲛ̅ⲟⲩⲱϩ ⲁⲛⲉϥϣⲉϫⲉ ϫⲛ̅ ⲛⲉϥϫⲡⲓⲁⲕ ⲕⲣ̅ⲣⲉϥϫⲓ ϭⲁⲗ
(30:7) ϩⲱⲃ ⲥⲛⲟ ⲛⲉϯⲣ̅ⲁⲓⲧⲓ ⲙ̅ⲙⲁⲩ ⲛ̅ⲧⲟⲟⲧⲕ̅ ϫⲉ ⲛⲉⲕϥⲓ ⲙ̅ⲡⲁϩⲙⲁⲧ ⲉⲙⲡⲁϯⲙⲟⲩ
(30:8) ⲙⲁⲣⲉ ⲟⲩϣⲉϫⲉ ⲉϥϣⲟⲩⲉⲓⲧ ⲁⲟⲩ ⲛ̅ϭⲁⲗ ⲟⲩⲉⲓ̈ⲉ ⲙ̅ⲙⲁⲉⲓ ⲙⲛ̅ϯ ⲇⲉ ⲛⲉⲓ̈ ⲛ̅ⲟⲩⲙⲛ̅ⲧⲣⲙ̅ⲙⲁⲟ ⲙⲛ̅ ⲟⲩⲙⲛ̅ⲧϩⲏⲕⲉ ⲧⲱϣⲉ ⲛⲉⲓ̈ ⲙ̅ⲡⲉϯⲁϩⲉ ⲛⲉϥ ⲙⲛ̅ ⲡⲁⲣⲱⳉⲉ
(30:9) ϫⲛ̅ⲛⲁⲥⲉⲓ ⲧⲁⲣ̅ⲣⲉϥϫⲓ ϭⲁⲗ ⲧⲁϫⲟⲟⲥ ϫⲉ ⲛⲓⲙ ⲡⲉⲧⲛⲟ ⲁⲣⲁⲉⲓ ⲏ ⲧⲁⲣ̅ϩⲏⲕⲉ ⲧⲁϫⲓⲟⲩⲉ ⲧⲁⲣ̅ⲁⲛⲁⳉ ⲙ̅ⲡⲣⲉⲛ ⲙ̅ⲡⲛⲟⲩⲛⲧⲉ
(30:10) ⲙ̅ⲡⲣ̅ϯ ⲛ̅ⲟⲩⳉⲙ̅ⳉⲉⲗ ⲁⲧⲟⲟⲧϥ̅ ⲙ̅ⲡϥ̅ϫⲁⲉⲓⲥ ⲙⲏⲡⲟⲧⲉ ϥ̅ⲥϩⲟⲩⲱⲣⲕ ⲕⲧⲉⲕⲟ
(30:11) ⳉⲁⲣⲉ ⲟⲩϣⲏⲣⲉ ⲉϥϩⲁⲩ ⲥⲁϩⲟⲩ ⲙ̅ⲡϥ̅ⲉⲓⲱⲧ ⲁⲟⲩ ⲙⲁϥⲥⲙⲟⲩ ⲁⲧϥ̅ⲙⲱ
(30:12) ⳉⲁⲣⲉ ⲡϣⲏⲣ ⲃⲟⲩⲟⲩⲛⲉ ⲣ̅ⲕⲣⲓⲛⲉⲓ ⲙ̅ⲙⲁϥ ϩⲱⲥ ⲇⲓⲕⲁⲓⲟⲥ ⲡϥ̅ⳉⲟ ⲇⲉ ⲙ̅ⲡϥ̅ⲧⲃ̅ⲃⲟⲩⲁϥ
(30:13) ⲟⲩϫⲁⲥⲓⲃⲉⲗ ⲡⲉ ⲟⲩϣⲏⲣⲉ ⲉϥϩⲁⲩ ⲁⲟⲩ ⳉⲁⲣⲉϥϫⲓⲥⲉ ⲛ̅ⲛⲉϥⲃⲱϩⲉ
(30:14) ϩⲉⲛⲥⲏϥⲉ ⲛⲉ ⲛ̅ⲁⲃϩⲉ ⲙ̅ⲡϣⲏⲣⲉ ⲉⲑⲁⲩ ⲁⲟⲩ ϩⲉⲛⲣⲉϥϣⲟⲩⲟⲩⲧ ⲛⲉ ⲛⲉϥⲛⲉϫⲉ ϩⲱⲥⲧⲉ ⲁⲧⲉⲕⲟ ⲛ̅ⲛⲉⲧⲑⲃ̅ⲃⲓⲏⲟⲩ ⲙ̅ⲡⲕⲁϩ ⲁⲟⲩ ⲛ̅ϩⲏⲕⲉ ⲁⲃⲁⲗ ⳉⲛ̅ ⲛ̅ⲣⲱⲙⲉ
(23) ⲁⲉⲓϫⲟⲩ ϭⲉ ⲛ̅ⲛⲉⲓ̈ ⲛⲏⲧⲛⲉ ⲛ̅ⲥⲟⲫⲓⲁ ⲁⲡⲧⲉⲧⲛ̅ⲣ̅ⲛⲟⲓ̈ⲉ ⲛⲁⲛⲟⲩ ϫⲓϩⲟ ⲉⲛ ⳉⲛ̅ ⲟⲩϩⲉⲡ ⲟⲩⲇⲉ ⲉⲡⲓⲃⲟⲩⲗⲉⲩⲉ ⲟⲩⲁⲃⲉ ⲉⲛ
(24) ⲡⲉⲧⲛⲁϫⲟⲟⲥ ϫⲉ ⲟⲩⲇⲓⲕⲁⲓⲟⲥ ⲡⲉ ⲡⲁⲥⲉⲃⲏⲥ ϥⲛⲁⳉⲱⲡⲉ ⲉϥⲥϩⲟⲩⲁⲣⲧ ⳉⲛ̅ ⲛ̅ⲗⲁⲟⲥ ⲁⲟⲩ ⲙ̅ⲙⲉⲥⲧⲟⲩ ⳉⲛ̅ ⲛ̅ϩⲉⲑⲛⲟⲥ
(25) ⲥⲉⲛⲁⲧⲁⲉⲓⲟ ⲇⲉ ⲛ̅ⲛⲉⲧϫⲡⲓⲟ ⲡⲥ̅ⲙⲟⲩ ⲉⲧⲛⲁⲛⲟⲩϥ ⲛⲏⲟⲩ ⲁϫⲱⲟⲩ
(26) ⲥⲉⲛⲁⲙⲉⲣⲉ ⲛⲥ̅ⲡⲁⲧⲟⲩ ⲇⲉ ⲉⲧϫⲟⲩ ⲛ̅ⲛ̅ϣⲉϫⲉ ⲉⲧⲛⲁⲛⲟⲩⲟⲩ
(27) ⲥⲃ̅ⲧⲉ ⲛⲉⲕϩⲃⲏⲟⲩⲉ ⲁⲡⳉⲟ ⲛ̅ⲉⲓ ⲁⲃⲁⲗ ⲁⲟⲩ ⲕⲥⲃ̅ⲧⲱⲧⲕ̅ ⲁⲧⲕ̅ⲕⲁⲉⲓⲉ ⲕⲟⲩⲁϩⲕ̅ ⲛ̅ⲥⲱⲉⲓ ⲁⲟⲩ ⲕⲛⲁⲕⲱⲧ ⲙ̅ⲡⲕ̅ⲏⲉⲓ
(28) ⲙⲛ̅ⲣⲙⲛ̅ⲧⲣⲉ ⲛ̅ⲛⲟⲩϫ ⲁⲡⲕ̅ⲣⲙ̅ⲛ̅ϯⲙⲉ ⲁⲟⲩ ⲙⲛ̅ⲟⲩⲱⲥⳉ ⲛ̅ⲛⲉⲕⲥⲡⲁⲧⲟⲩ
(29) ⲙⲛ̅ϫⲟⲟⲥ ϫⲉ ϯⲛⲁⲉⲓⲣⲉ ⲛⲉϥ ⲛ̅ⲧⳉⲉ ⲉⲧⲁϥⲉⲓⲣⲉ ⲛⲉⲓ̈ ⲧⲁⲧⲟⲩⲃⲉ ⲛⲉϥ ⲛ̅ⲛⲉϥϫⲓⲛ̅ϭⲁⲛⲥ̅
(30) ⲁⲣⲉ ⲡⲣⲱⲙⲉ ⲛ̅ⲁⲑⲏⲧ ⲉ ⲛ̅ⲧⳉⲉ ⲛ̅ⲟⲩⲉⲓⲱϩⲉ ⲁⲟⲩ ⲡⲣⲱⲙⲉ ⲛ̅ⲁⲧⲥⲱⲧⲙⲉ ⲛ̅ⲧⳉⲉ ⲛ̅ⲟⲩϭⲱⲙ
(31) ⲁⲕϣⲁⲕⲁⲁϥ ϥⲛⲁⲣ̅ϣⲛⲁ ⲁⲟⲩ ϥⲛⲁⲣ̅ⲛ̅ⲧⲏϭ ⲧⲏⲣϥ̅ ⲥⲉⲧⲉⲩⲟ ⲁⳉⲣⲏⲓ̈ ⲛ̅ⲛⲉϥϫⲁⲗϫⲗⲉ ⲛ̅ⲛⲉϥⲱⲛⲉ
(32) ⲙⲛ̅ⲛⲥⲱⲥ ⲁⲛⲁⲕ ⲁⲉⲓⲣ̅ⲙⲉⲧⲁⲛⲟⲉⲓⲉ ⲁⲉⲓⲥⲱⲛⲧ ⲁⲥⲱⲧⲡ̅ ⲧⲥⲃⲟⲩ ϣⲁⲧⲉ ⲟ ⳉⲱⲡⲉ ⲡⲣⲉϥϫⲛⲟ ⲕⲛⲏϫ ⲁⲕⲛⲁⲧⲱⲛⲉ ⲇⲉ ⳉⲁ ⲡⲓϩⲓⲛⲏⲃ ⲛⲉⳉ ⲛ̅ⲛⲟ
(33) ⲟⲩⲁⲡⲣⲏⲧⲉ ⲙⲉⲛ ⲉⲕϫⲓ ⲣⲉⲕⲣⲓⲕⲉ ⲕⲛ̅ⲕⲁⲧⲉ ⲛ̅ⲟⲩⲁⲡⲣⲏⲧⲉ ⲕϭⲱⲗϫ ⲛ̅ⲛⲉⲕϭⲓϫ ⳉⲁ ⲕⲟⲟⲛⲉⲕ ⲛ̅ⲟⲩⲁⲡⲣⲏⲧⲉ
(34) ⲉⳉⲱⲡⲉ ⲇⲉ ⲁⲕϣⲁⲣ̅ ⲡⲉⲓ̈ ⲧⲙⲛ̅ⲧϩⲏⲕⲉ ⲛⲏⲟⲩ ⲛⲉⲕ ⲉⲥⲙⲁϩⲉ ⲁⲟⲩ ⲡϣⲟⲩⲟⲩⲧ ⲛ̅ⲧⳉⲉ ⲛ̅ⲟⲩⲇⲣⲟⲙⲉⲩⲥ ⲉⲛⲁⲛⲟⲩϥ
(30:15) ⲟⲩⲛ̅ⲧⲉ ⲧⲃⲇⲉⲗⲗⲏ ⳉⲁⲙⲧⲉ ⲛ̅ϣⲉⲉⲣⲉ ⲉⲥⲙⲉⲓ̈ⲉ ⲙ̅ⲙⲁⲩ ⳉⲛ̅ ⲟⲩⲙⲉⲓ̈ⲉ ⲁⲟⲩ ϯⳉⲁⲙⲧⲉ ⲙ̅ⲡⲟⲩⲧⲥⲓⲁⲥ ⲁⲟⲩ ⲧⲙⲁϩϥⲧⲱⲉ ⲙ̅ⲡⲥ̅ϫⲟⲟⲥ ϫⲉ ϩⲱ ϭⲛ̅ ⲧⳉⲉ
(30:16) ⲁⲙⲛ̅ⲧⲉ ⲙⲛ̅ ⲡⲙⲉⲓ̈ⲉ ⲛ̅ⲥϩⲓⲙⲉ ⲙⲛ̅ ⲡⲧⲁⲣⲧⲁⲣⲟⲥ ⲙⲛ̅ ⲡⲕⲁϩ ⲉⲙⲁϥⲥⲉⲓ ⲙ̅ⲙⲁⲩ ⲙⲛ̅ ⲡⲙⲁⲩ ⲙⲛ̅ ⲡⲕⲱϩⲧ̅ ⲉⲙⲁⲩϫⲟⲟⲥ ϫⲉ ϩⲱ ⲁⲟⲩ ⲡⲙⲁϩϥⲧⲁⲩ ⲙ̅ⲡϥ̅ϭⲛ̅ ⲧⳉⲉ ⲛ̅ϫⲟⲟⲥ ϫⲉ ϥⲣⲱⳉⲉ
(30:17) ⲡⲃⲉⲗ ⲉⲧⲥⲱⲃⲉ ⲥⲉ ⲡϥ̅ⲉⲓⲱⲧ ⲁⲟⲩ ⲉⲧϣⲱⲥ ⲛ̅ⲧⲙⲛ̅ⲧⳉⲗ̅ⲗⲟⲩ ⲛ̅ⲧϥ̅ⲙⲱ ⲁⲣⲉ ⲛⲁⲃⲁⲕⲉ ⲛⲁϣⲉⲕϣⲱⲕϥ̅ ⲁⲃⲁⲗ ⳉⲛ̅ ⲛ̅ⲉⲓⲁⲉⲓⲉ ⲁⲟⲩ ⲧⲉ ⲙ̅ⲙⲉⲥ ⲛⲁⳉⲱⲙ ⲟⲩⲁⲙϥ̅
(30:18) ⳉⲁⲙⲧ ⲇⲉ ⲛⲉⲧⲙⲁⲕϩ̅ ⲛⲉⲓ̈ ⲛ̅ⲣ̅ⲛⲟⲓ̈ⲉ ⲙ̅ⲙⲁⲩ ⲁⲟⲩ ϯⲥⲁⲩⲛⲉ ⲉⲛ ⲙ̅ⲡⲙⲁϩϥⲧⲁⲩ
(30:19) ⲡⳉⲟ ⲛ̅ⲟⲩⲁⳉⲱⲙ ⲉϥϩⲏⲗ ⲁⲟⲩ ⲛ̅ⳉⲱⲟⲩ ⲛ̅ⲟⲩϩⲁϥ ϩⲓ ⲟⲩⲡⲉⲧⲣⲁ ⲙⲛ̅ ⲛ̅ⳉⲱⲟⲩ ⲛ̅ⲟⲩϫⲁⲉⲓ ⲉϥⲣ̅ϩⲱⲧ ⲁⲟⲩ ⲛ̅ⳉⲱⲟⲩ ⲛ̅ⲟⲩⲣⲱⲙⲉ ⳉⲛ̅ ⲧϥ̅ⲙⲛ̅ⲧⲃⲣ̅ⲣⲉ
(30:20) ϩⲉⲛϯⲙⲓⲛⲉ ⲛⲉ ⲛ̅ⳉⲱⲟⲩ ⲛ̅ⲟⲩⲥϩⲓⲙⲉ ⲛ̅ⲛⲁⲉⲓⲕ ⲧⲉⲓ̈ ⲉⲧⲥ̅ⲛⲁⲣ̅ ⲡⲉⲧⲥ̅ⲛⲁⲉⲉϥ ⲥⲉⲓⲁⲁⲥ ⲥϫⲟⲟⲥ ϫⲉ ⲙ̅ⲡⲓⲣ̅ ⲗⲁⲩⲉ ⲛ̅ⲛⲁⲃⲉ
(30:21) ⲁⲣⲉ ⲡⲕⲁϩ ⲕⲓⲙ ⳉⲛ̅ ⳉⲁⲙⲧ ⲛ̅ϩⲱⲃ ⲁⲟⲩ ⲙⲛ̅ϭⲁⲙ ⲙ̅ⲙⲁϥ ⲛ̅ϥⲓ ⳉⲁ ⲡⲙⲁϩϥⲧⲁⲩ
(30:22) ⲁϣⲁ ⲟⲩⳉⲙ̅ⳉⲉⲗ ⲣ̅ⲣ̅ⲣⲟ ⲁⲟⲩ ⲧⲉ ⲟⲩⲁⲑⲏⲧ ⲥⲉⲓ ⲛ̅ⲁⲉⲓⲕ
(30:23) ⲁⲟⲩ ⲧⲉ ⲟⲩⳉⲙ̅ⳉⲉⲗ ⲧⲱⲕ ⲧⲥ̅ϫⲁⲉⲓⲥ ⲁⲃⲁⲗ ⲁⲟⲩ ⲧⲉ ⲟⲩⲥϩⲓⲙⲉ ⲙ̅ⲙⲉⲥⲧⲟⲩ ⲙⲉⲧⲉ ⲛ̅ⲟⲩϩⲉⲓ̈ ⲉⲛⲁⲛⲟⲩϥ
(30:24) ϥⲧⲁⲩ ⲇⲉ ⲛ̅ⲉⲗⲁⲭⲓⲥⲧⲟⲛ ⲛⲉⲧϩⲓϫⲙ̅ ⲡⲕⲁϩ ⲛⲉⲓ̈ ⲇⲉ ϩⲉⲛⲥⲁⲃⲉⲩⲉ ⲛⲉ ⲛ̅ϩⲟⲩⲟ ⲁⲛⲥⲟⲫⲟⲥ
(30:25) ⲛ̅ϭⲁϫⲓϥ ⲉⲧⲉ ⲙⲛ̅ⲧⲉⲩ ϭⲁⲙ ⲉⲧⳉⲁⲣⲟⲩⲥⲁⲃⲧⲉ ⲛ̅ⲛⲟⲩⳉⲣⲏⲟⲩⲉ ⲙ̅ⲡϣⲱⲙ
(30:26) ⲙⲛ̅ ⲛ̅ⲭⲟⲓⲣⲟⲅⲣⲩⲗⲗⲓⲟⲛ ⲉⲩϩⲉⲑⲛⲟⲥ ⲡⲉ ⲛ̅ϭⲱⲃ ⲛⲉⲓ̈ ⲉⲧⲁⲩⲧⲁⲛⲟ ⲛⲟⲩⲏⲓ̈ ⳉⲛ̅ ⲙ̅ⲡⲉⲧⲣⲁ
(30:27) ⲙⲛ̅ ⲣ̅ⲣⲟ ϩⲓϫⲙ̅ ⲡⲥ̅ϫⲉ ⲁⲟⲩ ⳉⲁⲣⲟⲩϩⲱⲗ ⲁⲃⲁⲗ ⳉⲛ̅ ⲟⲩⲟⲩⲁϩⲥⲁϩⲛⲉ ⲛ̅ⲟⲩⲱⲧ ⲉⲩⲧⲏϣ
(30:28) ⲁⲟⲩ ⲡϩⲁⲕⲗ̅ϥ ⲉϥⲧⲁϫⲣⲏⲟⲩ ⲁϫⲛ̅ ⲛⲉϥϭⲓϫ ⲁⲟⲩ ⲉϥⲙⲁⲧⲛⲉ ⲛ̅ⲧⲉⲕⲁϥ ⲉϥⲟⲩⲏϩ ⳉⲛ̅ ⲛ̅ⲏⲓ̈ ​ⲛ̅ⲛ̅ⲣ̅ⲣⲁⲓ̈
(30:29) ⳉⲁⲙⲧ ⲇⲉ ⲛⲉⲧⲙⲁϩⲉ ⲕⲁⲗⲱⲥ ⲁⲟⲩ ⲡⲙⲁϩϥⲧⲁⲩ ⳉⲁⲣⲉϥⲉⲓ ⲁⲃⲁⲗ ⲉϥⲧⲏϣ
(30:30) ⲟⲩⲙⲉⲥ ⲙ̅ⲙⲟⲩⲓ̈ ⲉϥϫⲟⲟⲣⲉ ⲁⲛⲧⲃ̅ⲛⲉⲩⲉ ⲡⲉⲓ̈ ⲉⲙⲁϥⲕⲧⲁϥ ⲟⲩⲇⲉ ⲙⲁⲣⲉ ⲧⲃ̅ⲛⲓ ⲛⲟϣⲡϥ̅
(30:31) ⲁⲟⲩ ⲟⲩⲁⲗⲉⲕⲧⲱⲣ ⲉϥⲙⲁϩⲉ ⳉⲛ̅ ϩⲉⲛⲥϩⲓⲙⲉ ⲉϥⲣⲁⲩⲧ ⲁⲟⲩ ⲟⲩϭⲓⲉ ⲉϥⲥⲱⲕ ϩⲏⲧϥ̅ ⲙ̅ⲡⲟⲟϩⲉ ⲛ̅ⲃⲁⲁⲙⲡⲉ ⲁⲟⲩ ⲟⲩⲣ̅ⲣⲟ ⲉϥϣⲉϫⲉ ⲙⲛ̅ ⲟⲩⲙⲓⲉⲓϣⲉ
(30:32) ⲡⲁϣⲏⲣⲉ ⲁⲕϣⲁⲕⲁⲁⲕ ⲁⳉⲣⲏⲓ̈ ⲁⲩⲟⲩⲛⲁϥ ⲕⲥⲟⲩⲧⲱⲛ ⲧⲕ̅ϭⲓϫ ⲁⲃⲁⲗ ⲁⲣⲱⲕ ⳉⲛ̅ ⲟⲩⲙⲓⳉⲉ ⲉⲕⲛⲁϫⲓ ϣⲱⲥ
(30:33) ϩⲱⲣ ⲉⲣⲱⲧⲉ ⲧⲁⲣⲉⲕϭⲛ̅ ⲥⲉⲉⲣⲉ ⲁⲕϣⲁⲁϥⲟⲩ ⲇⲉ ⲡⲥⲛⲁϥ ⲛⲏⲟⲩ ⲁⲃⲁⲗ ⲁⲕϣⲁⲥⲱⲕ ⲇⲉ ⲛ̅ϩⲉⲛϣⲉϫⲉ ⳉⲁⲣⲉ ϩⲛ̅ϩⲉⲡ ⲙⲛ̅ ϩⲉⲛⲙⲓⳉⲉ ⲉⲓ ⲁⲃⲁⲗ
(31:1) ⲛ̅ⲧⲁⲩϫⲉ ⲛⲁϣⲉϫⲉ ϩⲓⲧⲙ̅ ⲡⲛⲟⲩⲛⲧⲉ ⲡϣⲉϫⲉ ⲙ̅ⲡⲣ̅ⲣⲟ ⲉⲧⲁ ⲧϥ̅ⲙⲱ ⲧⲥⲉⲃⲁϥ ⲁⲣⲁϥ
(31:2) ⲱ ⲡⲉⲧⲕⲛⲁⲉⲣⲏϩ ⲁⲣⲁϥ ⲡⲁϣⲏⲣⲉ ⲛ̅ϣⲉϫⲉ ⲙ̅ⲡⲛⲟⲩⲛⲧⲉ ⲛⲉ ϯⲛⲁϫⲟⲩ ⲛⲉⲕ ⲙ̅ⲡⳉⲣ̅ⲡⲛ̅ⳉⲱⲡⲉ ⲡⲁϣⲏⲣⲉ ⲟ ⲡⲉ ⲡϣⲏⲣⲉ ⲛ̅ⳉⲏⲧ ⲟ̅ ⲡⲉ ⲡϣⲏⲣⲉ ⲛ̅ⲛⲁⲉⲩⲭⲏ
(31:3) ⲙⲛ̅ϯ ⲧⲕ̅ⲙⲛ̅ⲧⲣⲙ̅ⲙⲁⲟ ⲛ̅ⲛ̅ϩⲓⲁⲙⲉ ⲁⲟⲩ ⲛⲉⲕⲭⲣⲏⲙⲁ ⲁⲩϣⲁϫⲛⲉ ⲛ̅ⳉⲁⲉ
(31:4) ⲣ̅ϩⲱⲃ ⲛⲓⲙ ⲁⲩϣⲁϫⲛⲉ ⲙⲛ̅ ⲟⲩⲧⲱϣⲉ ⲥⲉ ⲏⲣⲡ ⳉⲛ̅ ⲟⲩϣⲁϫⲛⲉ ϩⲉⲛⲣⲉϥϭⲱⲛⲧ ⲛⲉ ⲛⲓⲛⲁϭ ⲙⲛ̅ⲧⲟⲩⲥⲉ ⲏⲣⲡ
(31:5) ϫⲛ̅ⲛⲟⲩⲥⲟⲩ ⲥⲉⲣ̅ⲡⲱⲃⳉ ⲛ̅ⲧⲥⲟⲫⲓⲁ ⲁⲟⲩ ⲥⲉⲧⲙⲛ̅ϭⲛ̅ϭⲁⲙ ⲁⲣ̅ⲕⲣⲓⲛⲉⲓ ⲛ̅ⲛ̅ϭⲱⲃ ⳉⲛ̅ ⲟⲩⲥⲁⲩⲧⲛⲉ
(31:6) ϯ ⲡϯⳉⲉ ⲛ̅ⲛⲉⲧⳉⲛ̅ ϩⲉⲛⲗⲩⲡⲏ ⲁⲟⲩ ⲡⲥⲉ ⲏⲣⲡ ⲛ̅ⲛⲉⲧⳉⲛ̅ ϩⲉⲛⲙ̅ⲕⲁϩ ⲛ̅ϩⲏⲧ
(31:7) ϫⲁⲩⲛⲁⲣ̅ⲡⲱⲃⳉ ⲛ̅ⲧⲟⲩⲙⲛ̅ⲧϩⲏⲕⲉ ⲁⲟⲩ ⲥⲉⲧⲙⲛ̅ⲣ̅ⲡⲙⲉⲩⲉ ⲛ̅ⲛⲟⲩⳉⲓⲥⲉ
(31:8) ⲉⲩⲉⲛ ⲛ̅ⲣⲱⲕ ⲁⲡϣⲉϫⲉ ⲙ̅ⲡⲛⲟⲩ​ⲛⲧⲉ ⲕⲣ̅ⲕⲣⲓⲛⲉⲓ ⲙ̅ⲙⲁⲩ ⲧⲏⲣⲟⲩ ⳉⲛ̅ ⲟⲩⲟⲩϫⲉⲓ̈
(31:9) ⲕⲣ̅ⲇⲓⲁⲕⲣⲓⲛⲉ ⲇⲉ ⲙ̅ⲫⲏⲕⲉ ⲙⲛ̅ ⲡϭⲱⲃ
ⲛⲉⲓ̈ ⲛⲉ ⲛ̅ⲥⲃⲁⲩⲉ ⲛ̅ⲥⲟⲗⲟⲙⲱⲛ ⲁϫⲛ̅ ⲙⲉⲉⲩⲉ ⲛⲉⲓ̈ ⲉⲧⲁ ⲛ̅ⳉⲃⲉⲉⲣⲉ ⲛ̅ⲉⲍⲉⲕⲓⲁⲥ ⲡⲣ̅ⲣⲟ ⲛ̅ϯⲟⲩⲇⲁⲓⲁ ⲥⲁⳉⲟⲩ
ⲡⲉⲁⲩ ⲙ̅ⲡⲛⲟⲩⲛⲧⲉ ⲡⲉ ϩⲱⲡ ⲛ̅ϩⲉⲛϣⲉϫⲉ ⲡⲉⲁⲩ ⲇⲉ ⲙ̅ⲡⲣ̅ⲣⲟ ⲡⲉ ⲧⲁⲉⲓⲟ ⲛ̅ⲛⲉϥϩⲃⲏⲟⲩⲉ
ⲧⲡⲉ ϫⲁⲥⲉ ⲡⲕⲁϩ ϣⲁⲕϩ̅ ⲟⲩⲁⲧⲙ̅ⲙⲉ ⲁⲣⲁϥ ⲡⲉ ⲫⲏⲧ ⲙ̅ⲡⲣ̅ⲣⲟ
ⲣⲱϩⲧ ⲟⲩϩⲉⲧ ⲉϥϩⲁⲩ ⲧⲁⲣⲉϥⲧⲃⲃⲟⲩⲟ ⲧⲏⲣϥ
ⲙⲟⲩⲟⲩⲧ ⲛ̅ⲁⲥⲉⲃⲏⲥ ⲙ̅ⲡⲙ̅ⲧⲟ ⲁⲃⲁⲗ ⲙ̅ⲡⲣ̅ⲣⲟ ⲁⲟⲩ ⲡϥ̅ⲑⲣⲟⲛⲟⲥ ⲛⲁⲥⲁⲩⲧⲛⲉ ⳉⲛ̅ ⲟⲩⲇⲓⲕⲁⲓⲟⲥⲩⲛⲏ
ⲙⲛ̅ϫⲓⲥⲉ ⲙ̅ⲙⲁⲕ ⲙ̅ⲡⲙ̅ⲧⲟ ⲁⲃⲁⲗ ⲛ̅ⲟⲩⲣ̅ⲣⲟ ⲁⲟⲩ ⲙⲛ̅ⲱϩⲉ ⲁⲣⲉⲧⲕ̅ ⳉⲙ̅ ⲡⲙⲁ ⲛ̅ϩⲉⲛϫⲟⲟⲣⲉ
ⲛⲁⲛⲟⲩⲥ ⲅⲁⲣ ϥϫⲟⲟⲥ ⲛⲉⲕ ϫⲉ ⲁⲙⲟⲩ ⲁϩⲣⲏⲓ̈ ⲛⲉⲓ̈ ⲛ̅ϩⲟⲩⲟ ⲁⲧⲕ̅ⲑⲃ̅ⲃⲓⲟ ⲙ̅ⲡⲙ̅ⲧⲟ ⲁⲃⲁⲗ ⲛ̅ϩⲉⲛϫⲱⲣⲉ ϫⲟⲩ ⲛⲉⲧⲁ ⲛⲉⲕⲃⲉⲗ ⲛⲟ ⲁⲣⲁⲩ
ⲥⲉⲧⲙⲛ̅ϭⲓⲛⲉ ⲙ̅ⲙⲁⲕ ⳉⲛ̅ ⲟⲩⲙⲓⳉⲉ ⳉⲛ̅ ⲟⲩϭⲗⲁⲙ ϫⲉⲕⲁⲁⲥ ⲛⲉⲕⲣ̅ϩⲧⲏⲕ ⳉⲛ̅ ⲧⲕ̅ϩⲁⲓ̈ⲉⲓ ⲁϣⲁ ⲡⲕ̅ⳉⲃⲏⲣ ⲛⲉϭⲛⲟⲩϭⲕ̅
ⲥⲉϩⲱⲕ ⲁⲡⲁϩⲟⲩ ⲙⲛ̅ⲣ̅ⲕⲁⲧⲁⲫⲣⲟⲛⲉⲓ
ϫⲉ ⲛⲉ ⲡⲕ̅ⳉⲃⲏⲣ ⲙⲉⲛ ⲛⲉϭⲛⲟⲩϭⲕ̅ ⲡⲙⲓⳉⲉ ⲇⲉ ⲙⲛ̅ ⲧⲕ̅ⲙⲛ̅ⲧϫⲁϫⲉ ⲛⲁⲥⲉϩⲱⲥ ⲉⲛ ⲁⲃⲁⲗ ⲙ̅ⲙⲁⲕ ⲁⲗⲗⲁ ⲥⲛⲁⲣ̅ⲧⳉⲉ ⲛⲉⲕ ⲙ̅ⲡⲙⲟⲩ ⲉⲣⲏϩ ⲁⲩⲭⲁⲣⲓⲥ ⲙⲛ̅ ⲟⲩⲙⲛ̅ⲧⳉⲃⲏⲣ ⲧⲁϫⲣⲁⲥ ⲛⲉⲕ ϫⲛ̅ ⲛⲉⲕⳉⲱⲡⲉ ⳉⲁ ⲛⲁϭⲛⲉϭ ⲁⲗⲗⲁ ⲉⲣⲏϩ ⲁⲛⲉⲕⳉⲱⲟⲩ ⲉⲩⲥⲙⲁⲛⲧ
ⲛ̅ⲧⳉⲉ ⲛ̅ⲟⲩϫⲙ̅ⲡⲏϩ ⲛ̅ⲛⲟⲩⲃ ⲉϥⳉⲛ̅ ⲟⲩⳉⲱⲧⲙⲉ ⲛ̅ⲱⲛⲉ ⲙ̅ⲙⲓⲉ ⲧⲉⲓ̈ ⲧⲉ ⲧⳉⲉ ⲛ̅ϫⲉ ⲟⲩϣⲉϫⲉ ⲉϥⲧⲁⲉⲓⲏⲟⲩ ⲁⲩⲙⲉⲉϫⲉ ⲛ̅ⲥⲧⲙⲏⲧ
ⲟⲩⲕⲁϣⲁⲃⲉⲗ ⲛ̅ⲛⲟⲩⲃ ⲉⲩⲛ̅ ⲟⲩⲥⲁⲣⲇⲓⲟⲛ ⲉϥⲧⲁⲉⲓⲏⲟⲩ ⲧⲉⲓ̈ⲉ ⲁⲣⲁϥ ⲧⲉⲓ̈ ⲧⲉ ⲧⳉⲉ ⲛ̅ⲛ̅ϣⲉϫⲉ ⲛ̅ⲛ̅ⲥⲁⲃⲉⲉⲩⲉ ⲁⲩⲙⲉⲉϫⲉ ⲛ̅ⲣⲉϥⲥⲱⲧⲙⲉ
ⲛ̅ⲧⳉⲉ ⲙ̅ⲡⲉⲓ ⲁⲃⲁⲗ ⲛ̅ⲟⲩⲭⲓⲱⲛ ⳉⲙ̅ ⲡⲱⲥⳉ ⲉⳉⲁⲣⲉϥϯⲙ̅ⲧⲁⲛ ⲛ̅ⲟⲩϫⲟⲩϥ ⲧⲉⲓ̈ ⲧⲉ ⲧⳉⲉ ⲛ̅ⲟⲩϥⲁⲓϣⲓⲛⲉ ⲉϥⲛ̅ϩⲁⲧ ⲛ̅ⲛⲉⲧⲛⲁϫⲁⲩϥ ⳉⲁⲣⲉϥⲣ̅ⲟⲫⲉⲗⲉⲓ ⲅⲁⲣ ⲛ̅ⲙ̅ⲯⲩⲭⲏ ⲛ̅ⲛⲉⲧϥ̅ⲛⲁϫⲓϣⲓⲛⲉ ⲛⲉⲩ
ⲛ̅ⲧⳉⲉ ⲇⲉ ⲛ̅ϩⲉⲛⲧⲏⲟⲩ ⲙⲛ̅ ϩⲉⲛⲕⲗⲟⲟⲗⲉ ⲙⲛ̅ ϩⲉⲛϩⲱⲟⲩ ⲉⲩⲟⲩⲁⲛϩ̅ ⲁⲃⲁⲗ ⲧⲉⲓ̈ ⲧⲉ ⲧⳉⲉ ⲛ̅ⲛⲉⲧϣⲟⲩϣⲟⲩ ⲙ̅ⲙⲁⲩ ⲁϫⲛ̅ ⲟⲩϯ ⲛ̅​ⲛⲟⲩϫ
ⲁⲣⲉ ⲡⲥⲁⲩⲧⲛⲉ ϭⲛ̅ϭⲁⲙ ⳉⲛ̅ ⲟⲩⲙⲛ̅ⲧϩⲁⲣϣϩⲏⲧ ⳉⲁⲣⲉ ⲟⲩⲗⲉⲥ ⲇⲉ ⲛ̅ϭⲱⲛ ⳉⲱϣϥ ϩⲉⲛⲕⲉⲉⲥ
ⲁⲕϣⲁϭⲛ̅ ⲃ̅ⲃⲓⲟⲩ ⲟⲩⲱⲙ ⲡⲕ̅ⲣⲱⳉⲉ ⲙⲏⲡⲟⲧⲉ ⲕⲥⲉⲓ ⲕ̅ⲕⲁⲃⲁⲗ
ⲙⲛ̅ⲧⲁϣⲉ ⲃⲱⲕ ⲁⳉⲟⲩⲛ ⲙ̅ⲡⲕ̅ⳉⲃⲏⲣ ⲙⲏⲡⲟⲧⲉ ϥⲥⲉⲓ ⲙ̅ⲙⲁⲕ ϥⲙⲉⲥⲧⲱⲕ
ⲛ̅ⲧⳉⲉ ⲛ̅ⲟⲩϭⲉⲣⲱⲃ ⲙⲛ̅ ⲟⲩⲥⲏϥⲉ ⲙⲛ̅ ⲟⲩⲥⲁⲧⲉ ⲛ̅ⲁϭⲓⲥ ⲧⲉⲓ̈ ⲧⲉ ⲧⳉⲉ ⲛ̅ⲟⲩⲣⲱⲙⲉ ⲉϥⲣ̅ⲙⲛ̅ⲧⲣⲉ ⲁⲡϥ̅ⳉⲃⲏⲣ ⲛ̅ⲟⲩⲙⲛ̅ⲧⲙⲛ̅ⲧⲣⲉ ⲛ̅​ⲛⲟⲩϫ
ⲡⳉⲟ ⲇⲉ ⲙ̅ⲡⲡⲉⲑⲁⲩ ⲙⲛ̅ ⲧⲟⲩⲣⲏⲧⲉ ⲙ̅ⲡⲡⲁⲣⲁⲛⲟⲙⲟⲥ ⲛⲁⲧⲉⲕⲟ ⳉⲛ̅ ⲟⲩϩⲟⲟⲩⲉ ⲉϥϩⲁⲩ
ⲛ̅ⲧⳉⲉ ⲉⲧⳉⲁⲣⲉ ⲟⲩϩⲙ̅ϫ ⲣ̅ⲃⲟⲟⲛⲉ ⲛ̅ⲟⲩⲥⲁⳉ ⲧⲉⲓ̈ ⲧⲉ ⲧⳉⲉ ⲛ̅ⲟⲩϣⲱⲛⲉ ⲉϥⳉⲛ̅ ⲟⲩⲥⲱⲙⲁ ⲉⳉⲁⲣⲉϥⲣ̅ⲗⲩⲡⲉⲓ ⲙ̅ⲫⲏⲧ ⲛ̅ⲧⳉⲉ ⲛ̅ⲟⲩϩⲁⲗⲉ ⲛ̅ⲟⲩⳉⲁⲉⲓⲧⲉ ⲁⲟⲩ ⲟⲩϥⲛ̅ⲧ ⲛ̅ⲟⲩⳉⲉ ⲧⲉⲓ̈ ⲧⲉ ⲧⳉⲉ ⲉⲧⳉⲁⲣⲉ ⲧⲗⲩⲡⲏ ⲙ̅ⲡⲣⲱⲙⲉ ⲣ̅ⲃⲗⲁⲡⲧⲉⲓ ⲙ̅ⲫⲏⲧ
ⲁϣⲁ ⲡⲕ̅ϫⲁϫⲉ ϩⲕⲟ ⲙⲁⲧⲙ̅ⲙⲁϥ ⲁⲟⲩ ⲁϥϣⲁⲉⲓⲃⲉ ​ⲙⲁⲧⲥⲁϥ
ⲉⲕⲉⲓⲣⲉ ⲅⲁⲣ ⲙ̅ⲡⲉⲓ̈ ⲕⲛⲁⲡⲱⲣⳉ ⲛ̅ϩⲉⲛϫⲃ̅ⲃⲉⲥ ⲛ̅ⲕⲱϩⲧ ⲁϫⲛ̅ ⲧϥ̅ⲁⲡⲉ ⲡⲛⲟⲩⲛⲧⲉ ⲇⲉ ⲛ̅ⲁⲧⲟⲩⲃⲉ ⲛⲉⲕ ⲛ̅ϩⲉⲛⲙⲛ̅ⲧⲙⲉⲓ
ⳉⲁⲣⲉ ⲟⲩⲧⲏⲟⲩ ⲛ̅ⲙ̅ϩⲓⲧ ⲧⲟⲩⲛⲟⲩⲥ ϩⲉⲛⲕⲗⲟⲟⲗⲉ ⲟⲩϩⲟ ⲇⲉ ⲛ̅ⲁⲧⲃⲉⲗ ⳉⲁⲣⲉϥϯⲛⲟⲩⲕⲥ̅ ⲛ̅ϩⲉⲛⲗⲉⲥ
ⲛⲁⲛⲟⲩ ⲟⲩⲱϩ ⳉⲛ̅ ⲛ̅ⲕⲗ̅ϫⲉ ⲛ̅ϫⲙ̅ⲡⲏⲓ̈ ⲛ̅ϩⲟⲩⲟ ⲁⲟⲩⲱϩ ⳉⲛ̅ ⲟⲩⲏⲓ̈ ⲛ̅ⲃⲣ̅ⲣⲉ ⲙⲛ̅ ⲟⲩⲥϩⲓⲙⲉ ⲛ̅ⲣⲉϥⲥⲁϩⲟⲩ
ⲛⲁⲛⲟⲩ ⲟⲩⲙⲁⲩ ⲉϥⲕⲏⲃ ⲛ̅ⲟⲩⲯⲩⲭⲏ ⲉⲥⲁⲃⲉ ⲁⲟⲩ ⲟⲩϣⲓⲛⲉ ⲉⲛⲁⲛⲟⲩϥ ⲙ̅ⲡⲟⲩⲉⲓ̈ⲉ
ⲛ̅ⲧⳉⲉ ⲙ̅ⲡⲉⲧⲛⲁⲧⲱⲙ ⲁⲣⲛ̅ ⲟⲩⲡⲏⲅⲏ ⲙ̅ⲙⲁⲩ ⲁⲟⲩ ⲡⲉⲧⲛⲁⲧⲉⲕⲟ ⲟⲩⲙⲁⲩ ⲉϥⲥⲱⲕ ​ϥϫⲓ ⲛ̅ϫⲛⲁϩ ⲧⲉⲓ̈ ⲧⲉ ⲧⳉⲉ ⲙ̅ⲡⲉⲧⲛⲁϣⲱⲥ ⲟⲩⲣⲱⲙⲉ ⲛ̅ⲇⲓⲕⲁⲓⲟⲥ ⲙ̅ⲡⲙ̅ⲧⲟ ⲁⲃⲁⲗ ⲛ̅ⲟⲩⲁⲥⲉⲃⲏⲥ
ⲛⲁⲛⲉ ⲟⲩⲱⲙ ϩⲁϩ ⲉⲛ ⲛ̅ⲉⲃⲃⲓⲟⲩ ϣϣⲉ ⲇⲉ ⲁⲧⲁⲉⲓⲟ ⲛ̅ⲛ̅ϣⲉϫⲉ ⲉⲧⲧⲁⲉⲓⲏⲟⲩ
ⲛ̅ⲧⳉⲉ ⲛ̅ⲟⲩⲡⲟⲗⲓⲥ ⲉⲛⲉⲥⲥⲁⲃⲧⲉ ⳉⲣ̅ⳉⲁⲣⲧ ⲧⲉⲓ̈ ⲧⲉ ⲧⳉⲉ ⲙ̅ⲡⲣⲱⲙⲉ ⲉⲧⲣ̅ϩⲱⲃ ⲉⲛ ⳉⲛ̅ ⲟⲩϣⲁϫⲛⲉ
ⲛ̅ⲧⳉⲉ ⲛ̅ⲟⲩⲉⲓⲱⲧⲉ ⳉⲙ ⲡⲱⲥⳉ ⲁⲟⲩ ⲟⲩϩⲟⲟⲩⲉ ⳉⲙ ⲡϣⲱⲙ ⲧⲉⲓ̈ ⲧⲉ ⲧⳉⲉ ⲉⲧⲉ ⲙⲛ̅ⲧⲉ ⲁⲑⲏⲧ ⲧⲁⲉⲓⲟ
ⲛ̅ⲧⳉⲉ ⲛ̅ϩⲉⲛϩⲁⲗⲉⲧⲉ ⲙⲛ̅ ϩⲉⲛϫⲉϫ ⲉⲩϩⲏⲗ ⲧⲉⲓ̈ ⲧⲉ ⲧⳉⲉ ⲛ̅ⲟⲩⲥⲁϩⲟⲩ ⲉϥϣⲟⲩⲉⲓⲧ ⲉϥⲛⲏⲟⲩ ⲉⲛ ⲁϫⲛ̅ ⲗⲁⲩⲉ
ⲟⲩⲙⲁⲥⲧⲓⲅⲝ ⲛ̅ⲟⲩϩⲧⲱ ⲁⲟⲩ ⲟⲩϫⲁⲕϥ ⲛ̅ⲟⲩⲓ̈ⲟⲩ ⲟⲩϭⲉⲣⲱⲃ ⲇⲉ ⲛ̅ⲟⲩϩⲉⲑⲛⲟⲥ ⲛ̅ⲁⲑⲏⲧ
ⲙⲛ̅ⲟⲩⲱϣⲃⲉ ⲛ̅ⲟⲩⲁⲑⲏⲧ ⲕⲁⲧⲁ ⲧⲙⲛ̅ⲧⲁⲑⲏⲧ ⲙ̅ⲡⲉⲧⲙ̅ⲙⲟ ϫⲉ ⲛⲉⲕⲣ̅ⲧϥ̅ⳉⲉ
ⲁⲗⲗⲁ ⲟⲩⲱϣⲃⲉ ⲛ̅ⲟⲩⲁⲑⲏⲧ ⲟⲩⲃⲉ ⲧⲙⲛ̅ⲧⲁⲑⲏⲧ ϫⲉ ⲛⲉϥⲟⲩⲱⲛϩ̅ ⲁⲃⲁⲗ ⲛ̅ⲥⲟⲫⲟⲥ ⲛ̅ⲛⲁϩⲣⲉϥ ⲟⲩⲁⲉⲉⲧϥ
ⲁⲟⲩ ⳉⲁⲣⲉϥⲧⳉⲡⲟ ⲛ̅ⲟⲩⲛⲁϭⲛⲉϭ ⲁⲃⲁⲗ ⳉⲛ̅ ⲛⲉϥϣⲉϫⲉ ⲡⲉⲧϫⲁⲩ ⲛ̅ⲟⲩϣⲉϫⲉ ϩⲓⲧⲛ̅ ⲟⲩϥⲁⲓ̈ϣⲓⲛⲉ ⲛ̅ⲁⲑⲏⲧ
​ϥϥⲓ ⲙ̅ⲡⳉⲟ ⲛ̅ⲛⲉϥⲟⲩⲉⲣⲏⲧⲉ ⲁⲟⲩ ⲟⲩⲡⲁⲣϩⲟⲓⲙⲓⲁ ⲁⲃⲁⲗ ⳉⲛ̅ ⲣⲱⲟⲩ ⲛ̅ⲛ̅ⲁⲑⲏⲧ
ⲛ̅ⲧⳉⲉ ⲙ̅ⲡⲉⲧⲛⲁⲙⲟⲩⲣ ⲛ̅ⲟⲩⲱⲛⲉ ⳉⲛ̅ ⲟⲩⲥⲫⲉⲛⲇⲟⲛⲏ ⲧⲉⲓ̈ ⲧⲉ ⲧⳉⲉ ⲙ̅ⲡⲉⲧϯⲉⲁⲩ ⲛ̅ⲟⲩⲁⲑⲏⲧ
ⳉⲁⲣⲉ ϩⲉⲛϣⲁⲛⲧⲉ ⲣⲱⲧ ⳉⲛ̅ ⲛ̅ϭⲓϫ ⲙ̅ⲡⲣⲉϥϯⳉⲉ ⲁⲟⲩ ⲟⲩⲙⲛ̅ⲧⳉⲙ̅ⳉⲉⲗ ⳉⲛ̅ ⲛ̅ϭⲓϫ ⲙ̅ⲡⲁⲑⲏⲧ
ⳉⲁⲣⲉ ⲣⲱⲙⲉ ⲛⲓⲙ ⲥⲱⲃⲉ ⲥⲉ ⲛⲁⲑⲏⲧ ⲡⲟⲩⳉⲉ ⲅⲁⲣ ⲛⲁⲧⲉⲕⲟ
ⲛ̅ⲧⳉⲉ ⲛ̅ⲟⲩⲟⲩϩⲁⲣ ⲉⳉⲁⲣⲉϥⲕⲧⲁϥ ⲁⲡϥ̅ⲕⲁⲃⲁⲗ ⲥⲉⲙⲉⲥⲧⲱϥ ⲧⲉⲓ̈ ⲧⲉ ⲧⳉⲉ ⲙ̅ⲡⲁⲑⲏⲧ ⳉⲛ̅ ⲧϥ̅ⲕⲁⲕⲓⲁ ⲉⳉⲁⲣⲉϥⲕⲧⲁϥ ⲁⲛⲉϥⲛⲁⲃⲉ ⲟⲩⲛ̅ ⲟⲩϣⲓⲡⲉ ⲉⳉⲁⲣⲉϥⲧⳉⲡⲟ ⲡⲛⲁⲃⲉ ⲁⲟⲩ ⲟⲩⲛ̅ ⲟⲩϣⲓⲡⲉ ⲉⲩⲉⲁⲩ ⲡⲉ ⲙⲛ̅ ⲟⲩϩⲙⲁⲧ
ⲁⲉⲓⲛⲟ ⲁⲩⲣⲱⲙⲉ ⲉϥⲙⲉⲩⲉ ⲁⲣⲁϥ ϫⲉ ⲟⲩⲥⲁⲃⲉ ⲡⲉ ⲟⲩⲛ̅ⲧⲉ ⲡⲁⲑⲏⲧ ⲇⲉ ϩⲉⲗⲡⲓⲥ ⲛ̅ϩⲟⲩⲟ ⲁⲣⲁϥ
ⳉⲁⲣⲉ ⲡⲣⲉϥϫⲛⲟ ϫⲟⲟⲥ ⲉⲩⲛⲁϫⲁⲩϥ ⲁⲩⳉⲟ ϫⲉ ⲡⲙⲟⲩⲉⲓ ϩⲓ ⲛ̅ⳉⲱⲟⲩ ⲁⲟⲩ ⲥⲉⳉⲱⲧⲃⲉ ϩⲓ ⲙ̅ⲡⲗⲁⲧⲓⲁ
ⲛ̅ⲧⳉⲉ ⲛ̅ⲟⲩⲣⲟ ⲉϥⲕⲱⲧⲉ ⲁϫⲙ̅ ⲡϥ̅ⲕⲟⲩⲣ ⲧⲉⲓ̈ ⲧⲉ ⲧⳉⲉ ⲛ̅ⲟⲩⲣⲉϥϫⲛⲟ ϩⲓ ⲡϥϭⲗⲁϭ
ⳉⲁⲣⲉ ⲡⲣⲉϥϫⲛⲟ ϭⲱⲗϭ ⲛⲉϥϭⲓϫ ⳉⲁ ⲕⲟⲟⲛⲉϥ ϥⲧⲙ̅ⲟⲩⲱⳉ ⲛ̅ⲧⲟⲩ ⲁⲣⲱϥ
ⲟⲩⲥⲁⲃⲉ ⲡⲉ ⲡⲣⲉϥϫⲛⲟ ⲛⲉϥ ⲟⲩⲁϩⲉⲉⲧϥ ⲛ̅ϩⲟⲩⲟ ⲁⲡⲉⲧⲥⲏⲟⲩ ⲉⲧⲥⲧⲟ ⲁⲃⲁⲗ ⲛ̅ⲟⲩⲟⲩⲟⲩ
ⲛ̅ⲧⳉⲉ ⲙ̅ⲡⲉⲧⲉⲙⲁϩⲧⲉ ⲙ̅ⲡⲥⲉⲧ ⲛ̅ⲟⲩⲟⲩϩⲁⲣ ⲧⲉⲓ̈ ⲧⲉ ⲧⳉⲉ ⲙ̅ⲡⲉⲧⲁϩⲉ ⲁⲣⲉⲧϥ̅ ⲙ̅ⲡⲃⲗ̅ ⲛ̅ⲟⲩⲙⲓⳉⲉ ⲉⲡⲱϥ ⲉⲛ ⲡⲉ
ⲛ̅ⲧⳉⲉ ⲛ̅ⲛⲉⲧϫⲱⲛⲧ ⲁⲧⲱⲕⲉ ⲁⳉⲟⲩⲛ ⲛ̅ϩⲉⲛϣⲉϫⲉ ⲁⲛⲣⲱⲙⲉ ⲡⲉⲧⲛⲁⲧⲱⲙⲧ ⲇⲉ ⲁⲡϣⲉϫⲉ ⲛ̅ⳉⲁⲣⲡ ⲛⲁⲥⲗⲁⲁⲧⲉ
ⲧⲉⲓ̈ ⲧⲉ ⲧⳉⲉ ⲛ̅ⲟⲩⲁⲛ ⲛⲓⲙ ⲉⲧϭⲱⲣϭ ⲁⲛⲉϥⳉⲃⲉⲉⲣⲉ ⲁⲩϣⲁⲧⲉϩⲁϥ ⲇⲉ ⳉⲁⲣⲉϥϫⲟⲟⲥ ϫⲉ ⲛⲧⲁⲉⲓⲉⲉⲥ ⲉⲓ̈ⲥⲱⲃⲉ
ⳉⲁⲣⲉ ⲡⲕⲱϩⲧ ϫⲉⲣⲟ ⳉⲛ̅ ϩⲁϩ ⲛ̅ⳉⲉ ⲡⲙⲓⳉⲉ ⲇⲉ ⲛⲁϭⲟⲩ ⳉⲙ̅ ⲡⲙⲁ ⲉⲧⲉ ⲟⲩⲛ̅ ⲣⲉϥϭⲱⲛⲧ ⲛ̅ⳉⲏⲧϥ
ⲛ̅ϫⲃ̅ⲃⲉⲥ ⲛ̅ⲟⲩⲉⲥⲭⲁⲣⲁ ⲁⲟⲩ ϩⲉⲛⳉⲉ ⲙ̅ⲡⲕⲱϩⲧ̅ ⲟⲩⲣⲱⲙⲉ ϩⲟⲩⲟⲩϥ ⲛ̅ⲣⲉϥⲥⲁϩⲟⲩ ⲉϥⳉⲧⲁⲣⲧⲣⲉ ⲛ̅ⲟⲩⲙⲓⳉⲉ
ⲛ̅ϣⲉϫⲉ ⲙ̅ⲡⲕⲁⲣϣϥ̅ ϭⲏⲛ ⲛⲉⲓ̈ ⲇⲉ ⲣⲱϩⲧ ⲁⳉⲟⲩⲛ ⲁⲛⲧⲁⲙⲓⲟⲛ ⲛ̅ⲧⳉⲓ
ⲛ̅ⲧⳉⲉ ⲛ̅ϩⲉⲛⲃⲗ̅ϫⲉ ⲡⲉ ⲟⲩϩⲉⲧ ⳉⲛ̅ ⲟⲩⲕⲣⲁϥ ⳉⲁⲣⲉ ϩⲉⲛⲥⲡⲁⲧⲟⲩ ⲛ̅ⲕⲣⲁϥ ϩⲱⲃⲥ ⲟⲩϩⲏⲧ ⲛ̅ⲣⲉϥⲣ̅ⲗⲩⲡⲉⲓ
ⳉⲁⲣⲉ ⲡϫⲁϫⲉ ⲣⲓⲙⲉ ⲉϥϫⲱⲣⲙⲉ ⲁⲟⲩⲁⲛ ⲛⲓⲙ ⳉⲛ̅ ⲛⲉϥⲥⲡⲁⲧⲟⲩ ϥⲙⲉⲩⲉ ⲇⲉ ⳉⲙ̅ ⲡϥ̅ϩⲏⲧ ⲁϩⲉⲛⲕⲣⲁϥ
ⲁϣⲁ ⲡⲕ̅ϫⲁϫⲉ ⲥⲉⲡⲥⲱⲡⲕ̅ ⲉϥⲕⲱⲣϣ ⳉⲛ̅ ⲧϥ̅ⲥⲙⲓ ⲙⲛ̅ⲥⲱⲧⲙⲉ ⲛ̅ⲥⲱϥ ⲟⲩⲛ̅ ⲥⲁⳉϥⲉ ⲅⲁⲣ ⲙ̅ⲡⲟⲛⲏⲣⲓⲁ ⳉⲙ̅ ⲡϥ̅ϩⲏⲧ
ⲡⲉⲧϩⲱⲡ ⲛ̅ⲟⲩⲙⲛ̅ⲧϫⲁϫⲉ ⳉⲁⲣⲉϥⲧⲟⲩⲛⲟⲩⲥ ⲟⲩⲡⲟⲛⲏⲣⲓⲁ ⳉⲁⲣⲉ ⲟⲩⲥⲁⲃⲉ ⲇⲉ ϭⲱⲗⲡ ⲁⲃⲁⲗ ⲛ̅ⲛⲉϥⲛⲁⲃⲉ ⳉⲛ̅ ⲟⲩⲙⲓⲉⲓϣⲉ
ⲡⲉⲧϣⲓⲕⲉ ⲛ̅ⲟⲩϩⲓⲉⲓⲧ ⲁⲡⲉⲧϩⲓⲧⲟⲩⲱϥ​ ⲁϥⲛⲁϩⲉⲓ̈ⲉ ⲁⲣⲁϥ ⲡⲉⲧⲥⲕⲁⲣⲕⲣⲉ ⲇⲉ ⲛ̅ⲟⲩⲱⲛⲉ ⲁϥⲛⲁϩⲉⲓ̈ⲉ ⲁϫⲱϥ
ⲡⲗⲉⲥ ⲛ̅ⲛⲟⲩϫ ⲙⲁⲥⲧⲉ ⲛ̅ⲧⲙⲓⲉ ⲧⲧⲁⲡⲣⲟ ⲇⲉ ⲉⲧⳉⲧⲣ̅ⲧⲁⲣⲧ ⲛⲁⲉⲓⲣⲉ ⲛ̅ϩⲉⲛⳉⲧⲁⲣⲧⲣⲉ
ⲙⲛ̅ϣⲟⲩϣⲟⲩ ⲙ̅ⲙⲁⲕ ⲁⲡϥ̅ⲣⲉⲥⲧⲉ ⲕⲥⲁⲩⲛⲉ ⲅⲁⲣ ⲉⲛ ϫⲉ ⲁ ⲣⲉⲥⲧⲉ ⲛⲁⲧⳉⲡⲉⲟ​
ⲙⲁⲣⲉ ⲕⲉⲟⲩⲉ ⲧⲁⲓⲁⲕ ⲉⲧⲕ̅ⲧⲁⲡⲣⲟ ⲉⲛ ⲧⲉ ⲟⲩϣⲙ̅ⲙⲟ ⲁⲟⲩ ⲛⲉⲕⲥⲡⲁⲧⲟⲩ ⲉⲛ
ⲡⲱⲛⲉ ϩⲁⲣϣ ⲁⲟⲩ ⲡϣⲟⲩⲙⲁⲕϩ̅ ⲛ̅ϥⲓⲧϥ̅ ⲧⲟⲣⲅⲏ ⲇⲉ ⲙ̅ⲡⲁⲑⲏⲧ ϩⲁⲣϣ ⲛ̅ϩⲟⲩⲟ ⲁⲣⲁⲩ ⲙ̅ⲡⲥⲛⲟ
ⲡϭⲱⲛⲧ ⲟⲩⲁⲧⲛⲁⲉ ⲡⲉ ⲁⲟⲩ ⲧⲟⲣⲅⲏ ⲛⲁⳉⲧ̅ ⲁⲗⲗⲁ ⲙⲁⲣⲉ ⲗⲁⲩⲉ ϥⲓ ⳉⲁ ⲡⲕⲱϩ
ⲛⲁⲛⲟⲩ ϩⲉⲛϫⲡⲓⲟ ⲉⲩϭⲁⲗⲡ ⲁⲃⲁⲗ ⲛ̅ϩⲟⲩⲟ ⲁⲩⲙⲛ̅ⲧⳉⲃⲏⲣ ⲉⲥϩⲏⲡ
ⲛⲁⲛⲟⲩ ⲙ̅ⲡⲱⲗϩ̅ ⲛ̅ⲟⲩⳉⲃⲏⲣ ⲛ̅ϩⲟⲩⲟ ⲁⲛⲡⲓⲉⲓ ⲛ̅ⲟⲩϫⲁϫⲉ
ⳉⲁⲣⲉ ⲧⲯⲩⲭⲏ ⲉⲧⲥⲏⲟⲩ ⲧⲥ̅ⲧⲟ ⲡⲉⲃⲓⲟⲩ ⲁⲃⲁⲗ ⳉⲁⲣⲉ ⲡⲉⲧⲥⲁⳉⲉ ⲇⲉ ϩⲗⲁϭ ⲛ̅ⲧⲯⲩⲭⲏ ⲉⲧϣⲁⲁⲧ
ⲛ̅ⲧⳉⲉ ⲛ̅ⲟⲩϩⲁⲗⲏⲧ ⲉⳉⲁⲣⲉϥϩⲱⲗ ⲁⲃⲁⲗ ⳉⲙ̅ ⲡϥ̅ⲙⲏϩⲉ ⲧⲉⲓ̈ ⲧⲉ ⲧⳉⲉ ⲉⳉⲁⲣⲉ ⲡⲣⲱⲙⲉ ⲣ̅ⳉⲙ̅ⳉⲉⲗ ⲁϥϣⲁⲣ̅ϣⲙ̅ⲙⲟ ⲁⲛⲉϥⲙⲁ
ⳉⲁⲣⲉ ⲫⲏⲧ ⲟⲩⲛ̅ⲁϥ ⳉⲛ̅ ϩⲉⲛⲥⲁϭⲛⲉ ⲙⲛ̅ ϩⲉⲛⲏⲣⲡ ⲙⲛ̅ ϩⲉⲛϣⲟⲩϩⲏⲛⲉ ⳉⲁⲣⲉ ⲫⲏⲧ ⲇⲉ ϩⲉⲓ̈ⲉ ⳉⲛ̅ ⲟⲩϣⲱⲛⲉ
ⲙⲛ̅ⲕⲟⲩ ⲛ̅ⲥⲱⲕ ⲛ̅ⲟⲩⳉⲃⲏⲣ ⲛ̅ⲥⲁⲃⲉ ⲏ ⲟⲩⳉⲃⲏⲣ ⲧⲙ̅ ⲡⲕ̅ⲉⲓⲱⲧ ⲛⲁⲛⲟⲩ ⲟⲩⳉⲃⲏⲣ ⲉϥⳉⲏⲛ ⲁⳉⲟⲩⲛ ⲛ̅ϩⲟⲩⲟ ⲁⲩⲥⲁⲛ ⲉϥⲟⲩⲏⲟⲩ
ⲣ̅ⲥⲁⲃⲉ ⲡⲁϣⲏⲣⲉ ϫⲁ ⲡⲁϩⲏⲧ ⲛⲁⲟⲩⲛⲁϥ ⲁⲟⲩ ⲕⲧⲁⲕ ⲛ̅ϩⲉⲛϣⲉϫⲉ ⲛ̅ⲛⲁϭⲛⲉϭ
ⳉⲁⲣⲉ ⲡⲥⲁⲃⲉ ϩⲁⲡϥ̅ ⲁϩⲉⲛⲡⲉⲑⲁⲩ ⲉⲩⲛⲏⲟⲩ ⲛⲁⲑⲏⲧ ⲇⲉ ⲥⲉⲛⲏⲟⲩ ⲁϫⲱⲟⲩ ⲥⲉϯⲁⲥⲉ
ϥⲓ ⲧⲕ̅ⳉⲁⲉⲓⲧⲉ ⲁⲡⲣⲉϥϣⲱⲥ ⲅⲁⲣ ⲥⲁⲧⲕ̅ ⲁϥϣⲱⲥ ⲅⲁⲣ ⲛ̅ϩⲉⲛⲕⲉⲕⲉⲩⲉ
ⲡⲉⲧⲛⲁⲥⲙⲟⲩ ⲁⲡϥⳉⲃⲏⲣ ⳉⲛ̅ ⲟⲩⲛⲁϭ ⲛ̅ⲥⲙⲉⲓ ϩⲓⲧⲁⲩⲉ ⳉϫⲉ ϥϣⲁⲃⲉ ⲉⲛ ⲁⲡⲉⲧⲥⲁϩⲟⲩ ⲙ̅ⲙⲁϥ
ⳉⲁⲣⲉ ⲡϩⲱⲟⲩ ϯⲕ ⲡⲣⲱⲙⲉ ⲁⲃⲁⲗ ⳉⲙ̅ ⲡϥ̅ⲏⲓ̈ ⳉⲛ̅ ⲛ̅ϩⲟⲟⲩⲉ ⲛ̅ⲧⲡⲣⲟ ⲧⲉⲓ̈ ⲧⲉ ⲧⳉⲉ ⲛ̅ⲟⲩⲥϩⲓⲙⲉ ⲛ̅ⲣⲉϥⲥⲁϩⲟⲩ ⲁⲃⲁⲗ ⳉⲙ̅ ⲡⲕ̅ⲏⲓ̈ ⲙ̅ⲙⲓⲛ ⲙ̅ⲙⲁⲕ
ⲡⲧⲏⲟⲩ ⲙ̅ⲡⲙ̅ϩⲓⲧ ⲛⲁⳉⲧ ⲁⳉⲁⲣⲟⲩⲙⲟⲩⲧⲉ ⲁⲣⲁϥ ϫⲉ ⲡⲉⲧⲥⲟⲩⲧⲱⲛ
ⲡⲃⲁⲛⲓⲡⲉ ⲡⲉⲧⳉⲁⲣⲉϥϫⲱⲣ ⲙ̅ⲡⲃⲁⲛⲓⲡⲉ ⲡⲣⲱⲙⲉ ⲇⲉ ⲡⲉⲧⳉⲁⲣⲉϥⲧⲱⲃⲥ̅ ⲡϩⲱ ⲙ̅ⲡϥ̅ⳉⲃⲏⲣ
ⲡⲉⲧⲛⲁⲧⲱϭⲉ ⲛ̅ⲟⲩⲃⲟⲩ ⲛ̅ⲕⲛ̅ⲧⲉ ϥⲛⲁⲥⲉⲓ ⲛ̅ⲛⲉⲥⲕⲁⲣⲡⲟⲥ ⲡⲉⲧⲉⲣⲏϩⲧⲉ ⲇⲉ ⲁⲡϥ̅ϫⲁⲉⲓⲥ ⲛⲁϫⲓ ⲧⲁⲉⲓⲟ
ⲛ̅ⲧⳉⲉ ⲉⲧⲉ ϩⲉⲛϩⲁ ⲉⲓⲛⲉ ⲉⲛ ⲛ̅ⲛⲟⲩⲉⲣⲏⲟⲩ ⲧⲉⲓ̈ ⲧⲉ ⲧⳉⲉ ⲉⲧⲉ ⲛ̅ⲕⲉϩⲏⲧ ⲛ̅ⲛ̅ⲣⲱⲙⲉ ⲉⲓⲛⲉ ⲉⲛ ⲛ̅ⲛⲟⲩⲉⲣⲏⲟⲩ
ⲙⲁⲣⲉ ⲁⲙⲛ̅ⲧⲉ ⲙⲛ̅ ⲡⲧⲉⲕⲟ ⲥⲉⲓ ⲧⲉⲓ̈ ⲧⲉ ⲧⳉⲉ ϩⲉⲛⲁⲧⲥⲉⲓ ⲛⲉ ⲛ̅ⲃⲉⲗ ⲛ̅ⲛ̅ⲣⲱⲙⲉ ⲛ̅ⲣⲉϥϫⲓⲛ̅ϭⲁⲛⲥ̅ ⲧⲃⲁⲧⲉ ⲙ̅ⲡϫⲁⲉⲓⲥ ⲡⲉ ⲡϫⲁⲣⲃⲉⲗ ⲙⲛ̅ ⲛ̅ⲁⲧⲥⲃⲟⲩ ⲙⲛ̅ ⲛⲉⲧⲉⲙⲁⲩⲉⲙⲁϩⲧⲉ ⲙ̅ⲡⲟⲩⲗⲉⲥ
ⲧⲇⲟⲕⲓⲙⲏ ⲙ̅ⲫⲉⲧ ⲙⲛ̅ ⲡⲛⲟⲩⲃ ⲡⲉ ⲡⲉⲥⲧⲟⲩ ⲉⳉⲁⲣⲟⲩⲣ̅ⲇⲟⲕⲓⲙⲁⲍⲉ ⲙ̅ⲡⲣⲱⲙⲉ ⲁⲃⲁⲗ ⳉⲛ̅ ⲣⲱⲟⲩ ⲛ̅ⲛⲉⲧϣⲉϫⲉ ⲁⲣⲁϥ ⲡϩⲏⲧ ⲛ̅ϩⲉⲛⲁⲛⲟⲙⲟⲥ ⳉⲁⲣⲉϥϣⲓⲛⲉ ⲥⲉ ⲟⲩⲡⲉⲧϩⲁⲩ ⲡϩⲏⲧ ⲇⲉ ⲛ̅ⲛⲉⲧⲥⲟⲩⲧⲱⲛ Ϩⲁⲣⲉϥϣⲓⲛⲉ ⲥⲉ ⲟⲩⲥⲁⲩⲛⲉ
ⲁⲕϣⲁⲣ̅ⲙⲁⲥⲧⲓⲅⲟⲩ ⲛ̅ⲟⲩⲁⲑⲏⲧ ⲛ̅ⲧⲙⲏⲧⲉ ⲛ̅ⲟⲩⲙⲓⲉⲓϣⲉ ⲉⲕϣⲱⲥ ⲙ̅ⲙⲁϥ ⲛⲉⲕϥⲓ ⲛ̅ⲧϥ̅ⲙⲛ̅ⲧⲁⲑⲏⲧ
ⳉⲛ̅ ⲟⲩⲙ̅ⲙⲉ ⲁⲕⲁⲙ̅ⲙⲉ ⲁⲙⲯⲩⲭⲏ ⲛ̅ⲛⲉⲕⲱϩⲉ ⲕⲥ̅ⲙⲛ̅ ⲡⲕ̅ϩⲏⲧ ⲁⲛⲉⲕⲁⲅⲉⲗⲏ
ϫⲉ ⲡⲉⲁⲩ ⲙⲛ̅ ⲡⲉⲙⲁϩⲧⲉ ⳉⲟⲟⲡ ⲉⲛ ⲙ̅ⲡⲣⲱⲙⲉ ϣⲁ ⲁⲛⲏϩ ⲟⲩⲇⲉ ⲙⲁⲩⲧⲉⲉϥ ϫⲛ̅ ⲛ̅ϫⲱⲙ ϣⲁ ϫⲱⲙ
ϥⲓ ⲡⲣⲁⲩϣ ⲛ̅ⲛ̅ⲟⲩⲁⲧⲟⲩⲉⲧ ⲉⲧⲣⲏⲧ ⳉⲛ̅ ⲧⲕⲁⲉⲓⲉ ⲧⲁⲣⲉⲕⲧϩⲓⲁⲩ ⲛ̅ⳉⲁⲣⲡ ⲕⲥⲱⲟⲩϩ ⲁⳉⲟⲩⲛ ⲛ̅ⲟⲩⲭⲟⲣⲧⲟⲥ ⲙ̅ⲡϥⲧⲉ
ϫⲁⲕⲛⲁϭⲛ̅ ⲉⲥⲁⲩ ⲁⳉⲁⲉⲓⲧⲉ ϥⲓ ⲡⲣⲁⲩϣ ⲛ̅ⲧⲕ̅ⲕⲁⲉⲓⲉ ϫⲁⲕ ⲁϭⲛ̅ ϩⲓ̈ⲉⲓⲃ
ⲡⲁϣⲏⲣⲉ ⲁⲉⲓⲧⲉ ⲛⲉⲕ ϩⲉⲛⲛⲁϭ ⲛ̅ϣⲉϫⲉ ⲁⲡ​ⲕⲱⲛⳉ ⲁⲟⲩ ⲁⲩⲱⲛⳉ ⲛ̅ⲛⲉⲕⳉⲙ̅ⳉⲉⲗ
ⳉⲁⲣⲉ ⲡⲁⲥⲉⲃⲏⲥ ⲡⲱⲧ ⲉⲙⲛ̅ ⲡⲉⲧⲡⲏⲧ ⲛ̅ⲥⲱϥ ⲁⲣⲉ ⲡⲇⲓⲕⲁⲓⲟⲥ ⲇⲉ ⲧⲁϫⲣⲏⲟⲩ ⲛ̅ⲧⳉⲉ ⲛ̅ⲛⲓⲙⲟⲩⲉⲓ
ⳉⲁⲣⲉ ϩⲉⲛϩⲉⲡ ⲛⲉϩⲥⲉ ⲉⲧⲃⲉ ⲛ̅ⲛⲁⲃⲉ ⲛ̅ⲛ̅ⲁⲥⲉⲃⲏⲥ ⲡⲣⲱⲙⲉ ⲇⲉ ⲛ̅ⲥⲁⲃⲉ ⲛⲁⲱⳉⲙⲉ ⲛ̅ϩⲉⲛⲟⲣⲅⲏ
ⳉⲁⲣⲉ ⲡⲉⲧⲧⲏⲕ ⳉⲛ̅ ⲧϥ̅ⲙⲛ̅ⲧⳉⲉϥⲧ ϩⲟⲩ ⲗⲁ ⲁⲩϩⲏⲕⲉ ⲛ̅ⲧⳉⲉ ⲛ̅ⲟⲩϩⲱⲟⲩ ⲉϥⲁϣ​ ⲉϥⲣ̅ⲛⲁϥⲣⲉ ⲉⲛ
ⲧⲉⲓ̈ ⲧⲉ ⲧⳉⲉ ⲛ̅ⲛⲉⲧⲕⲟⲩ ⲛ̅ⲥⲱⲟⲩ ⲙ̅ⲡⲛⲟⲙⲟⲥ ⲉⲩⲧⲁⲉⲓⲟ ⲛ̅ⲧⲙⲛ̅ⲧⳉⲉϥⲧ ⲛⲉⲧⲙⲉⲓ̈ⲉ ⲇⲉ ⲙ̅ⲡⲛⲟⲙⲟⲥ ⲁⲩⲕⲧⲟ ⲁⲣⲁⲩ ⲛ̅ⲟⲩⲥⲁⲃⲧⲉ
ⲛ̅ⲣⲱⲙⲉ ⲉⲑⲁⲩ ⲛⲁⲣ̅ⲛⲟⲓ̈ⲉ ⲉⲛ ⲛ̅ⲟⲩϩⲉⲡ ⲛⲉⲧϣⲓⲛⲉ ⲇⲉ ⲥⲉ ⲡϫⲁⲉⲓⲥ ⲛⲁⲣ̅ⲛⲟⲉⲓⲉ ⳉⲛ̅ ⲁⲅⲁⲑⲟⲛ ⲛⲓⲙ
ⲛⲁⲛⲟⲩ ⲟⲩϩⲏⲕⲉ ⲉϥⲙⲁϩⲉ ⳉⲛ̅ ⲧⲙⲛ̅ⲧⲙⲓⲉ ⲛ̅ϩⲟⲩⲟ ⲁⲩⲣⲙ̅ⲙⲁⲟ ⲛ̅ⲣⲉϥϫⲓ ϭⲁⲗ
ⳉⲁⲣⲉ ⲡϣⲏⲣⲉ ⲛ̅ⲥⲁⲃⲉ ⲉⲣⲏϩ ⲁⲡⲛⲟⲙⲟⲥ ⲡⲉⲧⳉⲟⲟⲡ ⲇⲉ ⳉⲛ̅ ⲟⲩⲙⲛ̅ⲧϣⲛⲁ ⲁϥϣⲱⲥ ⲙ̅ⲡϥ̅ⲉⲓⲱⲧ
ⲡⲉⲧⲧⲁϣⲟ ⲛ̅ⲧϥ̅ⲙⲛ̅ⲧⲣⲙ̅ⲙⲁⲟ ⳉⲛ̅ ⲟⲩϫⲓⲙⲏⲥⲉ ⲁⲩⲛⲁⲥⲁⲩϩⲥ̅ ⲁⳉⲟⲩⲛ ⲛ̅ⲛⲉⲧⲛⲁⲉ ⲛ̅ⲛ̅ϩⲏⲕⲉ
ⲡⲉⲧⲛⲁⲣⲓⲕⲉ ⲁⲃⲁⲗ ⲙ̅ⲡϥ̅ⲙⲉⲉϫⲉ ⲁⲧⲙⲥⲱⲧⲙⲉ ⲁⲡⲛⲟⲙⲟⲥ ⲡϣⲗⲏⲗ ⲙ̅ⲡⲉⲓ̈ ϥⲏⲧ
ⲡⲉⲧⲥⲱⲣⲙⲉ ⲛ̅ⲛⲉⲧⲥⲟⲩⲧⲱⲛ ϩⲓ ⲟⲩⳉⲟ ⲉϥϩⲁⲩ ⲁϥⲛⲁϩⲉⲓ̈ⲉ ⲛ̅ⲧⲁϥ ⲁϩⲉⲛⲡⲉⲑⲁⲩ ⲛⲉⲧⲟⲩⲁⲁⲃⲉ ⲇⲉ ⲛⲁⲡⲱϣⲉ ⲁϫⲱⲟⲩ ⲛ̅ⲙ̅ⲡⲉⲧⲛⲁⲛⲟⲩϥ
ⲡⲣⲱⲙⲉ ⲛ̅ⲣⲙ̅ⲙⲁⲟ ⲉ ⲛ̅ⲥⲁⲃⲉ ⲛⲉϥ ⲟⲩⲁⲉⲉⲧϥ̅ ⲡϩⲏⲕⲉ ⲇⲉ ⲛ̅ⲥⲁⲃⲉ ⲛⲁϭⲛ̅ ⲁⲣⲓⲕⲉ ⲁⲣⲁϥ
ⳉⲁⲣⲉ ⲟⲩⲛⲁϭ ⲛⲉⲁⲩ ⳉⲱⲡⲉ ⲉⲧⲃⲉ ⲧⲃⲟⲏⲑⲉⲓⲁ ⲛ̅ⲛ̅ⲇⲓⲕⲁⲓⲟⲥ ⳉⲁⲣⲉ ⲛ̅ⲣⲱⲙⲉ ⲇⲉ ⲧⲉⲕⲟ ⳉⲛ̅ ⲙ̅ⲙⲁ ⲛ̅ⲛ̅ⲁⲥⲉⲃⲏⲥ
ⲡⲉⲧϩⲱⲃⲥ̅ ⲛ̅ⲧϥ̅ⲙⲛ̅ⲧⳉⲉϥⲧ̅ ⲛⲁⲥⲁⲩⲧⲛⲉ ⲉⲛ ⲡⲉⲧϫⲟⲩ ⲇⲉ ⲙ̅ⲙⲁⲥ ⲁⲟⲩ ⲉⲧϫⲡⲓⲟ ⲥⲉⲛⲁⲙⲉⲣⲓⲧϥ
ⲛⲉⲉⲓ̈ⲉⲧϥ̅ ⲙ̅ⲡⲣⲱⲙⲉ ⲉⲧϯⲥⲟ ⲁⲟⲩⲁⲛ ⲛⲓⲙ ⲉⲧⲃⲉ ⲑⲛⲱⲱϩⲉ ⲡⲛⲁⳉⲧϩⲏⲧ ⲇⲉ ⲛ̅ⲧⲁϥ ⲛⲁⲧⲱⲙⲧ ⲁϩⲉⲛⲡⲉⲑⲁⲩ
ⲟⲩⲙⲟⲩⲉⲓ ⲉϥϩⲕⲉⲉⲧ ⲁⲟⲩ ⲟⲩⲟⲩⲱⲛϣ ⲉϥⲁⲃⲉ ⲡⲉ ⲟⲩϩⲏⲕⲉ ⲉϥⲛⲁⲣ̅ϫⲁⲉⲓⲥ ⲁⲩⲙⲓⲉⲓϣⲉ ⲛ̅ϩⲏⲕⲉ
ⲟⲩⲣ̅ⲣⲟ ⲉϥϣⲁⲁⲧ ⲛ̅ⲭⲣⲏⲙⲁ ⲟⲩⲛⲁϭ ⲛ̅ⲣⲉϥϫⲓⲛ̅ϭⲁⲛⲥ̅ ⲡⲉ ⲡⲉⲧⲙⲁⲥⲧⲉ ⲇⲉ ⲛ̅ϫⲓⲛ̅ϭⲁⲛⲥ̅ ⲛⲁⲱⲛⳉ ⲁⲩⲛⲁϭ ⲛ̅ⲟⲩⲁⲉⲓϣ
ⲡⲉⲧⲛⲁϣⲡ ⲧⲱⲣⲉ ⲛ̅ⲟⲩⲣⲱⲙⲉ ⲉϥⳉⲛ̅ ⲟⲩⲗⲁⲓ̈ϭⲉ ⲛ̅ⳉⲱⲧⲃⲉ ⲛⲁⲡⲱⲧ ⲁⲟⲩ ϥⲧⲁϫⲣⲏⲟⲩ ⲉⲛ
ⲡⲉⲧⲙⲁϩⲉ ⲇⲓⲕⲁⲓⲱⲥ ⲥⲉⲛⲁⲣ̅ⲃⲟⲏⲑⲉⲓ ⲁⲣⲁϥ ⲡⲉⲧⲙⲁϩⲉ ⲇⲉ ϩⲓ ϩⲉⲛⳉⲱⲟⲩ ⲉⲩϭⲁⲩϭ ⲛⲁϭⲗⲁⲙⲗ̅ⲙ
ⲡⲉⲧⲣ̅ϩⲱⲃ ⲁⲡϥ̅ⲕⲁϩ ⲛⲁⲥⲉⲓ ⲛ̅ⲁⲉⲓⲕ ⲡⲉⲧⲡⲏⲧ ⲇⲉ ⲥⲉ ​ⲟⲩⲟⲩⲱⲥϥ̅ ⲛⲁⲥⲉⲓ ⲛ̅ⲧϥ̅ⲙⲛ̅ⲧϩⲏⲕⲉ
ⲡⲣⲱⲙⲉ ⲛ̅ⲥⲁⲃⲉ ⲛⲁϫⲓⲥⲃⲟⲩ ⲙ̅ⲡϣⲁ ⲡⲣⲉϥⲣ̅ⲡⲉⲑⲁⲩ ⲇⲉ ⲛⲁⲣ̅ⲃⲁⲗ ⲉⲛ ⲁⲡⲉⲑⲁⲩ
ⲡⲉⲧϣⲓⲡⲉ ϩⲏⲧⲟⲩ ⲛ̅ⲛ̅ϩⲟ ⲛ̅ⲛ̅ⲣⲉϥϫⲓⲛ̅ϭⲁⲛⲥ̅ ⲛⲁⲛⲟⲩϥ ⲉⲛ ⲡⲉⲓ̈ ⲛ̅ϯⲙⲓⲛⲉ ⲛⲁϯ ⲟⲩⲣⲱⲙⲉ ⳉⲁ ⲟⲩⲁⲉⲓⲕ
ⳉⲁⲣⲉϥϭⲗⲁⲙ ⲁⲣ̅ⲣⲙ̅ⲙⲁⲟ ⲛ̅ϭⲓ ⲟⲩⲣⲱⲙⲉ ⲛ̅ⲉⲓⲉⲣⲃⲟⲟⲛⲉ ⲁⲟⲩ ϥⲥⲁⲩⲛⲉ ⲉⲛ ϫⲉ ⲟⲩⲛⲁⲏⲧ ⲡⲉⲧⲛⲁⲣ̅ϫⲁⲉⲓⲥ ⲁϫⲱϥ ⲡⲉⲧⲧⲁϣⲟ ⲛ̅ⲧϥ̅ⲙⲛ̅ⲧⲣⲙ̅ⲙⲁⲟ ⳉⲛ̅ ⲟⲩϫⲓⲙⲏⲥⲉ ⲁϥⲛⲁⲥⲁⲩϩⲥ̅ ⲁⳉⲟⲩⲛ ⲙ̅ⲡⲉⲧⲛⲁⲉ ⲛ̅ⲛ̅ϩⲏⲕⲉ
ⲡⲉⲧϫⲡⲓⲟ ⲛ̅ⲟⲩⲣⲱⲙⲉ ϩⲓ ⲛⲉϥⳉⲱⲟⲩ ϥⲛⲁϭⲛ̅ ϩⲙⲁⲧ ⲛ̅ϩⲟⲩⲟ ⲁⲡⲉⲧϯ ϩⲙⲁⲧ ⳉⲙ̅ ⲡϥ̅ⲗⲉⲥ
ⲡⲉⲧϫⲓ ⲙ̅ⲡϥ̅ⲉⲓⲱⲧ ⲛ̅ϭⲁⲛⲥ̅ ⲙⲛ̅ ⲧϥ̅ⲙⲱ ⲉϥⲙⲉⲉⲩⲉ ϫⲉ ϯⲣ̅ⲛⲁⲃⲉ ⲉⲛ ⲟⲩⲕⲟⲓⲛⲟⲛⲟⲥ ⲡⲉ ⲡⲉⲓ̈ ⲛ̅ⲟⲩⲣⲱⲙⲉ ⲛ̅ⲁⲥⲉⲃⲏⲥ
ⳉⲁⲣⲉ ⲟⲩⲣⲱⲙⲉ ⲛ̅ⲁⲧⲥⲉⲓ ⲣ̅ⲕⲣⲓⲛⲉⲓ ⲉⲓⲕⲏ ⲡⲉⲧⲕⲟⲩ ⲇⲉ ⲛ̅ϩⲧⲏϥ ⲁⲡϫⲁⲉⲓⲥ ⲛⲁⳉⲱⲡⲉ ⳉⲛ̅ ⲟⲩⲉⲣⲏϩ
ⲡⲉⲧⲕⲟⲩ ⲛ̅ϩⲧⲏϥ ⲁⲩⲙⲛ̅ⲧⲛⲁⳉⲧϩⲏⲧ ⲡⲉⲓ̈ ⲟⲩⲁⲑⲏⲧ ⲡⲉ ⲡⲉⲧⲙⲁϩⲉ ⲇⲉ ⳉⲛ̅ ⲟⲩⲥⲟⲫⲓⲁ ⲛⲁⲟⲩϫⲉⲓ̈
ⲡⲉⲧϯ ⲛ̅ⲛ̅ϩⲏⲕⲉ ⲛⲁϣⲟⲩⲟⲩⲧ ⲉⲛ ⲡⲉⲧⲕⲧⲟ ⲇⲉ ⲛ̅ⲛⲉϥⲃⲉⲗ ⲁⲃⲁⲗ ⲙ̅ⲙⲁⲩ ⲛⲁϣⲟⲩⲟⲩⲧ ⲙ̅ⲡϣⲁ
ⳉⲁⲣⲉ ⲛ̅ⲇⲓⲕⲁⲓⲟⲥ ϩⲁϫϫ̅ ⳉⲛ̅ ⲛ̅ⲙⲁ ⲛ̅ⲛ̅ⲁⲥⲉⲃⲏⲥ ⳉⲁⲣⲟⲩⲁϣⲉⲓ̈ ⲇⲉ ⳉⲙ̅ ⲡⲧⲉⲕⲟ ⲛ̅ⲛⲉⲧⲙ̅ⲙⲟ
ⲛⲁⲛⲉ ⲟⲩⲣⲱⲙⲉ ⲉϥϫⲡⲓⲟ ⲁⲩⲛⲁⳉⲧ̅ⲙⲉⲕϩ̅ ϥ̅ⲛⲁϫⲉⲣⲟ ⲅⲁⲣ ⳉⲛ̅ ⲟⲩⲥⳉⲛⲉ ϥⲧⲙ̅ⲧⲗ̅ϭⲟ
ⲛ̅ⲗⲁⲟⲥ ⲛⲁⲣ̅ⲉⲩⲫⲣⲁⲛⲉ ⲉⲩϣⲉϫⲉ ⲁⲛⲇⲓⲕⲁⲓⲟⲥ ⲛ̅ⲣⲱⲙⲉ ⲇⲉ ⲛⲁϩⲁϫϫ̅ ⳉⲛ̅ ⲧⲙⲛ̅ⲧϫⲁⲉⲓⲥ ⲛ̅ⲛ̅ⲁⲥⲉⲃⲏⲥ
ⲡⲓⲱⲧ ⲙ̅ⲡⲣⲱⲙⲉ ⲉⲧϣⲓⲛⲉ ⲥⲉ ⲧⲥⲟⲫⲓⲁ ⲛⲁⲣ̅ⲉⲩⲫⲣⲁⲛⲉ ⲡⲉⲧⲙⲁϩⲉ ⲇⲉ ⳉⲛ̅ ⲟⲩⲡⲟⲣⲛⲓⲁ ⲛⲁⲧⲉⲕⲟ ⲧϥ̅ⲙⲛ̅ⲧⲣⲙ̅ⲙⲁⲟ
ⳉⲁⲣⲉ ⲟⲩⲣ̅ⲣⲟ ⲛ̅ⲇⲓⲕⲁⲓⲟⲥ ⲧⲟⲩⲛⲟⲩⲥ ⲟⲩⲭⲱⲣⲁ ⲧⲉ ⲟⲩⲣⲱⲙⲉ ⲙ̅ⲡⲁⲣⲁⲛⲟⲙⲟⲥ ⳉⲣ̅ⳉⲱⲣⲥ̅
ⲡⲉⲧⲥⲁⲃⲧⲉ ⲛ̅ⲟⲩϣⲛⲉ ⲛⲁϩⲣⲛ ⲡϥ̅ⳉⲃⲏⲣ ⲁϥⲛⲁⲥⲁⲣϥ ⲁⲃⲁⲗ ⲁⲛⲉϥⲟⲩⲣⲏⲧⲉ ⲙ̅ⲙⲓⲛ ⲙ̅ⲙⲁϥ
ⲟⲩⲛ̅ ⲟⲩⲛⲁϭ ⲛ̅ϭⲁⲣϭⲥ̅ ⲁⲡⲣⲱⲙⲉ ⲛ̅ⲣⲉϥⲣ̅ⲛⲁⲃⲉ ⲡⲇⲓⲕⲁⲓⲟⲥ ⲇⲉ ⲛⲁⳉⲱⲡⲉ ⳉⲛ̅ ⲟⲩⲣⲉϣⲉ ⲙⲛ̅ ⲟⲩⲟⲩⲛⲁϥ
ⲡⲇⲓⲕⲁⲓⲟⲥ ⲥⲁⲩⲛⲉ ⲛ̅ⲣ̅ⲕⲣⲓⲛⲉⲓ ⲛ̅ⲛ̅ϩⲏⲕⲉ ⲡⲁⲥⲉⲃⲏⲥ ⲇⲉ ⲛⲁⲙ̅ⲙⲉ ⲉⲛ ⲁⲡⲥⲁⲩⲛⲉ
ⳉⲁⲣⲉ ϩⲉⲛⲣⲱⲙⲉ ⲉⲩϩⲁⲩ ⲣⲱⲕϩ̅ ⲟⲩⲡⲟⲗⲓⲥ ⳉⲁⲣⲉ ⲛ̅ⲥⲟⲫⲟⲥ ⲇⲉ ⲕⲧⲟ ⲁⲃⲁⲗ ⲛ̅ⲟⲩⲟⲣⲅⲏ
ⲡⲣⲱⲙⲉ ⲛ̅ⲥⲟⲫⲟⲥ ⲛⲁⲣ̅ⲕⲣⲓⲛⲉⲓ ⲛ̅ⲛ̅ϩⲉⲑⲛⲟⲥ ⳉⲁⲣⲟⲩⲥⲱⲃⲉ ⲇⲉ ⲥⲉ ⲡⲣⲉϥⲣ̅ⲛⲁⲃⲉ ⲁϥϣⲁϭⲱⲛⲧ
ⳉⲁⲣⲉ ⲛ̅ⲣⲱⲙⲉ ⲛ̅ⲥⲛⲁϥ ⲙⲉⲥⲧⲉ ⲡⲉⲧⲟⲩⲁⲁⲃⲉ ⳉⲁⲣⲉ ⲛⲉⲧⲥⲟⲩⲧⲱⲛ ⲇⲉ ϣⲓⲛⲉ ⲥⲉ ⲧϥ̅ⲯⲩⲭⲏ
ⳉⲁⲣⲉ ⲡⲁⲑⲏⲧ ⲡⲱⳉⲧ ⲡϥ̅ϭⲱⲛⲧ ⲁⲃⲁⲗ ⲧⲏⲣϥ̅ ⲡⲥⲟⲫⲟⲥ ⲇⲉ ⲛⲁⲥⲁⲩϩϥ̅ ⲁⳉⲟⲩⲛ ⳉⲏⲙ ⳉⲏⲙ
ⲟⲩⲣ̅ⲣⲟ ⲉϥⲥⲱⲧⲙⲉ ⲁⲩϣⲉϫⲉ ⲛ̅ϫⲓⲛ̅ϭⲁⲛⲥ̅ ϩⲉⲛⲡⲁⲣⲁⲛⲟⲙⲟⲥ ⲧⲏⲣⲟⲩ ⲛⲉⲧϣⲙ̅ϣⲉ ⲛⲉϥ
ⲡⲉⲧϯ ⲁⲙⲏⲥⲉ ⲙⲛ̅ ⲡⲉⲧϫⲓ ⲁⲩⲧⲱⲙⲧ ⲁⲛⲟⲩⲉⲣⲏⲟⲩ ⲡⲛⲟⲩⲛⲧⲉ ⲇⲉ ⲛⲁϭⲙ̅ ⲡⲟⲩϣⲓⲛⲉ ⲙ̅ⲡⲥⲛⲟ
ⲟⲩⲣ̅ⲣⲟ ⲉϥⲣ̅ⲕⲣⲓⲛⲉⲓ ⲛ̅ⲛ̅ϩⲏⲕⲉ ⳉⲛ̅ ⲟⲩⲙⲓⲉ ⲡϥ̅ⲑⲣⲟⲛⲟⲥ ⲛⲁⳉⲱⲡⲉ ⲁⲩⲙⲛ̅ⲧⲙⲛ̅ⲧⲣⲉ
ⳉⲁⲣⲉ ⲛ̅ⲥⲏⳉⲉ ⲙⲛ̅ ϩⲉⲛϫⲡⲓⲟ ϯ ⲛ̅ⲟⲩⲥⲟⲫⲓⲁ ⲡϣⲏⲣⲉ ⲇⲉ ⲉⲧⲣ̅ⲡⲗⲁⲛⲁ ⲛⲁϯϣⲓⲡⲉ ⲙ̅ⲡϥ̅ⲉⲓⲱⲧ
ⳉⲁⲣⲉ ⲛ̅ⲛⲁⲃⲉ ⲁϣⲉⲓ̈ ⳉⲙ̅ ⲡⲁϣⲉⲓ̈ ⲛ̅ⲛ̅ⲁⲥⲉⲃⲏⲥ ⲁϣⲁ ⲛⲉⲓ̈ ⲇⲉ ϩⲉⲓ̈ⲉ ⳉⲁⲣⲉ ⲛ̅ⲇⲓⲕⲁⲓⲟⲥ ⲣ̅ϩⲛⲱϩⲉ
ϯⲥⲃⲟⲩ ⲙ̅ⲡⲕ̅ϣⲏⲣⲉ ⲧⲁⲣⲉϥϯⲟⲩⲛⲁϥ ⲛⲉⲕ ⲁⲟⲩ ϥϯ ⲛ̅ⲟⲩⲧⲣⲩⲫⲏ ⲛ̅ⲧⲕ̅ⲯⲩⲭⲏ
ⲙⲛ̅ ⲛⲁϭ ⲛⲁⳉⲱⲡⲉ ⳉⲙ̅ ⲡϩⲉⲑⲛⲟⲥ ⲙ̅ⲡⲁⲣⲁⲛⲟⲙⲟⲥ ⲛⲉⲉⲓ̈ⲉⲧϥ ⲇⲉ ⲙ̅ⲡⲉⲧⲉⲣⲏϩ ⲁⲡⲛⲟⲙⲟⲥ
ⲙⲛ̅ ⲟⲩⳉⲙ̅ⳉⲉⲗ ⲉϥⲛⲁⳉⲧ ⲛⲁϫⲓ ⲥⲃⲟⲩ ⳉⲛ̅ ϩⲉⲛϣⲉϫⲉ ⲁϥϣⲁⲣ̅ⲛⲟⲓ̈ⲉ ⲁⲛ ϥⲛⲁⲥⲱⲧⲙⲉ ⲉⲛ
ⲁⲕϣⲁⲛⲟ ⲁⲩⲣⲱⲙⲉ ⲉϥϭⲗⲁⲙ ⲁϣⲉϫⲉ ⲙ̅ⲙⲉ ϫⲉ ⲟⲩⲛ̅ⲧⲉ ⲡⲁⲑⲏⲧ ϩⲉⲗⲡⲓⲥ ⲛ̅ϩⲟⲩⲟ ⲁⲣⲁϥ
ⲡⲉⲧⲣ̅ⲥⲡⲁⲧⲁⲗⲁ ϫⲛ̅ ⲛ̅ⲧϥ̅ⲙⲛ̅ⲧⳉⲏⲙ ⲛⲁⲣ̅ⳉⲙ̅ⳉⲉⲗ ⲙⲛ̅ⲛ̅ⲥⲱⲥ ⲇⲉ ϥⲛⲁⲙ̅ⲕⲁϩ ⲛ̅ϩⲏⲧ ⲁϫⲱϥ
ⳉⲁⲣⲉ ⲟⲩⲣⲱⲙⲉ ⲛ̅ⲣⲉϥϭⲱⲛⲧ ⲧⲟⲩⲛⲟⲩⲥ ⲟⲩϯⲧⲱⲛ ⳉⲁⲣⲉ ⲟⲩⲣⲱⲙⲉ ⲇⲉ ⲛ̅ⲉⲡⲓⲉⲓⲕⲏⲥ ⲑⲙ̅ⲥⲉ ⲡⲛⲁⲃⲉ
ⳉⲁⲣⲉ ⲡϣⲱⲥ ⲑⲃ̅ⲃⲓⲉ ⲡⲣⲱⲙⲉ ⲡⲉⲁⲩ ⲇⲉ ⲛⲁⲧⲟⲩⲛⲟⲩⲥ ⲛⲉⲧⲑⲃ̅ⲃⲓⲏⲟⲩ
ⲡⲉⲧϫⲓ ⲧⲁⲉⲓⲉ ⲙⲛ̅ ⲟⲩⲣⲉϥϫⲓⲟⲩⲉ ⲁϥⲙⲁⲥⲧⲉ ⲛ̅ⲧϥ̅ⲯⲩⲭⲏ ⲁⲩϣⲁⲥⲙⲓⲛⲉ ⲇⲉ ⲛ̅ⲟⲩⲁⲛⲁⳉ ⲥⲉⲧⲙ̅ⲟⲩⲱⲛϩ̅
ⲥⲉⲛⲁϩⲉⲓ̈ⲉ ⲥⲉϫⲓϣⲓⲡⲉ ϫⲉ ⲁⲩⲣ̅ϩⲛⲱⲱϩⲉ ϩⲏⲧⲟⲩ ⲛ̅ⲛ̅ⲣⲱⲙⲉ ⲛⲉⲉⲓ̈ⲉⲧϥ ⲇⲉ ⲙ̅ⲡⲉⲧⲣ̅ϩⲛⲱϩⲉ ϩⲏⲧϥ ⲙ̅ⲡⲛⲟⲩⲛⲧⲉ ⲧⲙⲛ̅ⲧⳉⲉϥⲧ ⲛⲁϯ ⲟⲩⲥⲗⲁⲁⲧⲉ ⲙ̅ⲡⲣⲱⲙⲉ ⲡⲉⲧⲛⲁϩⲧⲉ ⲇⲉ ⲁⲡϫⲁⲉⲓⲥ ⲛⲁⲟⲩϫⲉⲓ̈
ϩⲁϩ ⲛⲉⲧϣⲙ̅ϣⲉ ⲛⲁϩⲣⲛ̅ ⲫⲱ ⲛ̅ⲛ̅ⲛⲁϭ ⲁⲣⲉ ⲧⲙⲛ̅ⲧⲙⲓⲉ ⲇⲉ ⲙ̅ⲡⲣⲱⲙⲉ ⲛⲏⲟⲩ ⲁⲃⲁⲗ ϩⲓⲧⲙ̅ ⲡⲛⲟⲩⲛⲧⲉ
ⲟⲩⲃⲁⲧⲉ ⲙ̅ⲡⲣⲉϥϫⲓⲛ̅ϭⲁⲛⲥ̅ ⲡⲉ ⲡⲇⲓⲕⲁⲓⲟⲥ ⲟⲩⲃⲁⲧⲉ ⲇⲉ ⲙ̅ⲡⲇⲓⲕⲁⲓⲟⲥ ⲡⲉ ⲡⳉⲟ ⲙⲡⲣⲉϥⲣ̅ⲛⲁⲃⲉ ⲟⲩⲁⲕⲁⲑⲁⲣⲧⲟⲥ ⲡⲉ ⲡⲣⲱⲙⲉ ⲛ̅ⲣⲉϥϫⲓⲛ̅ϭⲁⲛⲥ̅ ⲙ̅ⲡⲇⲓⲕⲁⲓⲟⲥ ϥ̅ⳉⲁⲥϥ ⲇⲉ ⲛ̅ⲛⲁϩⲣⲛ̅ ⲡⲁⲥⲉⲃⲏⲥ ⲛ̅ϭⲓ ⲡⲣⲱⲙⲉ ⲛ̅ⲇⲓⲕⲁⲓⲟⲥ
(31:10) ⲛⲓⲙ ⲡⲉⲧⲛⲁϭⲓⲛⲉ ⲛ̅ⲟⲩⲥϩⲓⲙⲉ ⲛ̅ϫⲟⲟⲣⲉ ⲧⲉⲓ̈ ⲇⲉ ⲛ̅ϯⲙⲓⲛⲉ ⲧⲁⲉⲓⲏⲟⲩ ⲁϩⲉⲛⲱⲛⲉ ⲙ̅ⲙⲓⲉ
(31:11) ⲡϩⲏⲧ ⲙ̅ⲡⲥϩⲉⲓ̈ ⲧⲏⲕ ⲁⳉⲣⲏⲓ̈ ⲁϫⲱⲥ ⲧⲉⲉⲓ ⲛⲁϣⲟⲩⲟⲩⲧ ⲉⲛ ⲙ̅ⲡⲁⲉⲓⲕ
(31:12) ⲥⲉⲓⲣⲉ ⲅⲁⲣ ⲙ̅ⲡⲥϩⲉⲓ̈ ⲛ̅ϩⲉⲛⲡⲉⲧⲛⲁⲛⲟⲩⲟⲩ ϩⲉⲛⲡⲉⲑⲁⲩ ⲉⲛ ⲛ̅ⲟⲩⲁⲉⲓϣ ⲛⲓⲙ
(31:13) ⲥⲉⲣ̅ϩⲱⲃ ⲁⲡⲥⲁⲣⲧ ⲙⲛ̅ ⲡⲙⲁϩⲉ ⳉⲁⲣⲉⲥⲧⲁⲛⲁⲩ ⳉⲛ̅ ⲛⲉⲥϭⲓϫ ⲛ̅ϣⲉⲩ
(31:14) ⲁⲥⲣ̅ⲧⳉⲉ ⲛ̅ⲛⲓϫⲁⲉⲓ ⲛ̅ⲉϣⲱⲧ ⲉⲧⳉⲁⲣⲟⲩⲥⲱⲟⲩϩ ϩⲛⲟ ⲛⲉⲥ ⲁⳉⲟⲩⲛ ⲙ̅ⲡⲟⲩⲉⲓ̈ⲉ
(31:15) ⲁⲟⲩ ⳉⲁⲣⲉⲥⲧⲱⲛⲉ ⲛ̅ⳉⲱⲣⲡ ⲥϯ ⳉⲣⲉ ⲛ̅ⲛⲁⲡⲏⲓ̈ ⲁⲟⲩ ϩⲱⲃ ⲛ̅ⲛⲉⲥⳉⲙ̅ⳉⲉⲗ
(31:16) ⲁⲥϣⲁⲛⲟ ⲁⲩⲕⲁⲉⲓⲉ ⳉⲁⲣⲉⲥⲧⲁⲩⲥ ⳉⲁⲣⲉⲥⲧⲱϭⲉ ⲇⲉ ⲛ̅ⲟⲩⲙⲁⲛⲉⲗⲁⲗⲉ ⲁⲃⲁⲗ ⳉⲛ̅ ⲛ̅ⲕⲁⲣⲡⲟⲥ ⲛ̅ⲛⲉⲥϭⲓϫ
(31:17) ⲁⲥⲙⲟⲩⲣ ⲛ̅ⲧⲥ̅ϯⲡⲉ ⲙ̅ⲡϣⲁ ⳉⲛ̅ ⲟⲩϭⲁⲙ ⲁⲥⲧⲁϫⲣⲟ ⲛⲉⲥϭⲃⲁⲉⲓ ⲁⲡⲣ̅ϩⲱⲃ
(31:18) ⲁⲟⲩ ⲙⲁ ⲡⲥⳉⲏⲃⲥ̅ ⲃⲱⲕ ⳉⲛ̅ ⲧⲟⲩⳉⲓ ⲧⲏⲣⲥ̅
(31:19) ⳉⲁⲣⲉⲥⲥⲟⲩⲧⲛ̅ ⲛⲉⲥϭⲓϫ ⲁⲛⲉⲧⲉϣϣⲉ ⲁⲟⲩ ⲛⲉⲥϩⲓⲟⲙⲉ ⲁⲡⲗ̅ⲃⲉⲓ̈
(31:20) ⳉⲁⲣⲉⲥⲥⲟⲩⲧⲛ̅ ⲧⲟⲟⲧⲥ̅ ⲁⲩϩⲏⲕⲉ ⲥⲥⲁⲩⲧⲛⲉ ⲛ̅ⲟⲩⲕⲁⲣⲡⲟⲥ ⲙ̅ⲡⲉⲧϣⲁⲁⲧ
(31:21) ⲙⲁ ⲡⲥϩⲉⲓ̈ ϥⲓⲣⲁⲩϣ ⳉⲁ ⲛⲁ ⲡⲏⲓ̈ ⲁϥϣⲁⲱⲥⲕ ⳉⲛ̅ ⲟⲩⲙⲁ ⲛⲉⲧⳉⲁⲧⲏⲥ ⲅⲁⲣ ⲧⲏⲣⲟⲩ ϩⲁⲃⲥ̅
(31:22) ⲁⲥⲧⲁⲛⲟ ϩⲃ̅ⲥⲟⲩ ⲥⲛ̅ⲧⲉ ⲙ̅ⲡⲥϩⲉⲓ̈ ⲁⲟⲩ ϩⲉⲛⳉⲁⲉⲓⲧⲉ ⲛⲉⲥ ⲁⲃⲁⲗ ⳉⲙ̅ ⲡϣⲛⲥ ⲙⲛ̅ ⲡϫⲏϭⲉ
(31:23) ⳉⲁⲣⲟⲩⲥⲱⲛⲧ ⲇⲉ ⲥⲉ ⲡⲥ̅ϩⲉⲓ̈ ⳉⲛ̅ ϩⲉⲛⲡⲩⲗⲏ ⲁϥϣⲁϩⲙⲉⲥ ⳉⲛ̅ ⲟⲩⲥⲁⲩϩⲥ ⲙⲛ̅ ϩⲉⲛⳉⲗ̅ⲗⲁⲉⲓ ⲁⲟⲩ ⲛⲉⲧⲟⲩⲏϩ ⳉⲙ̅ ⲡⲕⲁϩ
(31:24) ⲁⲥⲧⲁⲛⲟ ϩⲉⲛⲥⲓⲛⲇⲱⲛ ⲁⲥⲧⲉⲩⲉ ⲁⲃⲁⲗ ⲁⲟⲩ ϩⲉⲛⲡⲉⲣⲓⲍⲱⲙⲁ ⲛ̅ⲛ̅ⲫⲟⲓⲛⲓⲝ
​(31:26) ⲁⲥϯϩⲓⲱⲱⲥ ⲛ̅ⲟⲩϭⲁⲙ ⲙⲛ̅ ⲟⲩⲉⲁⲩ (ⲙ̅ⲉ̅) ​(31:27) ⲙ̅ⲡⲥ̅ⲟⲩⲱⲙ ⲇⲉ ⲛ̅ⲟⲩⲁⲉⲓⲕ ⲙ̅ⲙⲛ̅ⲧⲣⲉϥϫⲛⲟ ⲛ̅ⳉⲱⲟⲩ ⲇⲉ ⲙ̅ⲡⲥ̅ⲏⲓ̈ ϭⲏⲟⲩ ⲁⲟⲩ ⲥⲛⲁⲣ̅ⲉⲩⲫⲣⲁⲛⲉ ⳉⲛ̅ ⲛ̅ϩⲟⲟⲩⲉ ⲛ̅ⳉⲁⲉ
(31:28) ⲥⲛⲁⲉⲩⲉⲛ ⲛ̅ⲣⲱⲥ ⳉⲛ̅ ⲟⲩⲙⲛ̅ⲧⲥⲁⲃⲉ ⲁⲟⲩ ⳉⲙ̅ ⲡⲛⲟⲙⲟⲥ ⲛⲁⲛⲥⲙ̅ⲙⲉ ⲇⲉ ⲙⲛ̅ ⲙ̅ⲙⲛ̅ⲧⲛⲁⲉ ϩⲓ ⲡⲥ̅ⲗⲉⲥ
ⲁ ⲛⲉⲥϣⲏⲣⲉ ⲧⲱⲛⲉ ⲁⲩⲧⲁⲉⲓⲁⲥ ⲁⲟⲩ ⲁⲡⲥ̅ϩⲉⲓ̈ ⲉⲧⲛⲁⲛⲟⲩϥ ⲡⲥ̅ⲥⲁⲉⲓⲧ
(31:29) ⲁ ϩⲁϩ ⲛ̅ⲥϩⲓⲙⲉ ⲧⳉⲡⲟ ⲟⲩⲙⲛ̅ⲧⲣⲙ̅ⲙⲁⲟ ⲁ ϩⲁϩ ⲣ̅ⲙⲛ̅ⲧϫⲱⲱⲣⲉ ⲛ̅ⲧⲱ ⲇⲉ ⲁϫⲓⲥⲉ ⲁⲣⲁⲩ ⲧⲏⲣⲟⲩ
(31:30) ϩⲉⲛⲛⲟⲩϫ ⲛⲉ ⲛ̅ⲟⲩⲱⳉⲉ ⲛ̅ϩⲏⲧ ⲁⲟⲩ ⲡⲥⲁⲓ̈ⲉ ⲛ̅ⲥϩⲓⲙⲉ ϣⲟⲩⲉⲓⲧ ⲥⲉⲛⲁⲥⲙⲟⲩ ⲇⲉ ⲁⲧⲥ̅ϩⲓⲙⲉ ⲙ̅ⲙⲁⲉⲓ ⲛⲟⲩⲧⲉ ⲙⲁⲣⲉⲥⲥⲙⲟⲩ ⲇⲉ ⲛ̅ⲧⲁⲥ ⲁⲧϩⲛⲱϩⲉ ⲙ̅ⲡϫⲁⲉⲓⲥ
(31:31) ϯ ⲛⲉⲥ ⲁⲃⲁⲗ ⳉⲛ̅ ⲛ̅ⲕⲁⲣⲡⲟⲥ ⲛ̅ⲛⲉⲥϭⲓϫ ϫⲉ ⲁⲩⲛⲁϫⲟⲩ ⲙ̅ⲡⲥⲁⲉⲓⲧ ⲛ̅ⲛⲉⲥϩⲃⲏⲟⲩⲉ ⳉⲛ̅ ⲙ̅ⲙⲁⲛ̅ⲃⲱⲕ ⲁⳉⲟⲩⲛ ⲛ̅ⲛ̅ⲥⲁⲩϩⲥ̅ ⲁⲟⲩ ⲙⲁⲣⲟⲩⲥⲙⲟⲩ ⲁⲡⲥϩⲉⲓ̈ ⳉⲛ̅ ϩⲉⲛⲡⲩⲗⲏ
ⲓ̈ⲱⲛⲁⲥ
ⲡϣⲉϫⲉ ⲙ̅ⲡϫⲁⲉⲓⲥ ⲁϥⳉⲱⲡⲉ ϣⲁ ⲓ̈ⲱⲛⲁⲥ ⲡϣⲏⲣⲉ ⲛ̅ⲁⲙⲁⲑⲉⲓ ⲉϥϫⲟⲩ ⲙ̅ⲙⲁⲥ
ϫⲉ ⲧⲱⲛⲉ ⲕⲃⲱⲕ ⲁⳉⲟⲩⲛ ⲁ ⲛⲓⲛⲉⲩⲏ ⲧⲛⲁϭ ⲙ̅ⲡⲟⲗⲓⲥ ⲕⲣ̅ⲕⲏⲣⲩⲥⲥⲉ ⲛ̅ⳉⲣⲏⲓ ⲛ̅ⳉⲏⲧⲥ̅ ϫⲉ ⲁ ⲡⳉⲣⲁⲩ ⲛ̅ⲧⲥ̅ⲕⲁⲕⲓⲁ ⲉⲓ ⲁⳉⲣⲏⲓ̈ ⲙ̅ⲡⲁⲙ̅ⲧⲟ ⲁⲃⲁⲗ
ⲁⲟⲩ ⲁϥⲧⲱⲛⲉ ⲛ̅ϭⲓ ⲓ̈ⲱⲛⲁⲥ ⲁϥⲡⲱⲧ ⲁⲑⲁⲣⲥⲓⲥ ⳉⲁ ⲡϩⲟ ⲙ̅ⲡϫⲁⲉⲓⲥ ⲁⲟⲩ ⲁϥⲃⲱⲕ ⲁⳉⲟⲩⲛ ⲁⲓ̈ⲟⲡⲡⲉ ⲁϥϭⲛ̅ ⲟⲩϫⲁⲓ̈ ⲉϥⲛⲁⲥϭⲏⲣ ⲁⲑⲁⲣⲥⲓⲥ ⲁϥϯ ⲧϥ̅ϩⲏⲙⲉ ⲁϥⲧⲁⲗⲟ ⲁⲣⲁϥ ⲁⲧϥ̅ⲥϭⲏⲣ ⲛⲉⲙⲉⲩ ⲁⲑⲁⲣⲥⲓⲥ ⳉⲁ ⲡϩⲟ ⲙ̅ⲡϫⲁⲉⲓⲥ
ⲁⲟⲩ ⲡϫⲁⲉⲓⲥ ⲁϥⲧⲟⲩⲛⲉⲥ ⲟⲩⲧⲏⲟⲩ ⲁⳉⲣⲏⲓ̈ ⲁⲑⲁⲗⲁⲥⲥⲁ ⲁⲩⲛⲁϭ ⲛ̅ϩⲁⲓⲙⲉ ⳉⲱⲡⲉ ⲛ̅ⳉⲣⲏⲓ̈ ⲛ̅ⳉⲏⲧⲥ̅ ⲁⲟⲩ ⲁ ⲡϫⲁⲓ̈ ⲣ̅ⲕⲓⲛⲇⲩⲛⲉⲩⲉ ⲁⲧⲉⲕⲟ
ⲁ ⲛ̅ⲛⲉⲉϥ ⲣ̅ϩⲛⲱⲱϩⲉ ⲁⲟⲩ ⲁⲩⲱϣ ⲁⲃⲁⲗ ⲛ̅ϭⲓ ⲡⲟⲩⲉ ⲡⲟⲩⲉ ⲁⳉⲣⲏⲓ̈ ⲁ ⲡϥ̅ⲛⲟⲩⲧⲉ ⲁⲟⲩ ⲁⲩϯⲕⲉ ⲁⲃⲁⲗ ⲛ̅ⲛ̅ⲥⲕⲉⲩⲏ ⲉⲧⳉⲙ̅ ⲡϫⲁⲓ̈ ⲁⳉⲣⲏⲓ̈ ⲁⲑⲁⲗⲁⲥⲥⲁ ⲁⲧⲉⲡϫⲁⲓ̈ ⲉⲥⲓⲉⲉⲓ ⲁⲣⲁⲩ ⲓ̈ⲱⲛⲁⲥ ⲇⲉ ⲁϥⲃⲱⲕ ⲁϩⲣⲏⲓ̈ ⲁ ⲡⲟⲩⲉⲛⲧ ⲙ̅ⲡϫⲁⲓ̈ ⲁϥⲛⲕⲁⲧⲉ ⲁϥⳉⲣ̅ⳉⲣⲉ.
ⲁⲟⲩ ⲁϥϯ ⲡϥ̅ⲟⲩⲁⲓ̈ ⲁⲣⲁϥ ⲛ̅ϭⲓ ⲡⲛⲉⲉϥ ⲉⲑⲓⲑⲓ ⲉϥϫⲟⲩ ⲙ̅ⲙⲁⲥ ⲛⲉϥ ϫⲉ ⲉⲧⲃⲉ ⲟ ⲛ̅ⲧⲁⲕ ⲕⳉⲣⳉⲣⲉ ⲧⲱⲛⲉ ⲕⲣ̅ⲉⲡⲓⲕⲁⲗⲉⲓ ⲙ̅ⲡⲕⲟⲩⲛⲟⲩⲧⲉ ϫⲉⲕⲁⲁⲥ ⲁϥⲁⲧⲟⲩϫⲁⲛ ⲛ̅ϭⲓ ⲡⲛⲟⲩⲧⲉ ⲧⲛ̅ⲧⲙ̅ⲙⲟⲩ
ⲡⲁϫⲉ ⲡⲟⲩⲉ ⲡⲟⲩⲉ ⲙ̅ⲡⲉⲧϩⲓⲧⲟⲩⲱϥ ϫⲉ ⲁⲙⲏⲓ̈ⲛⲉ ⲧⲛ̅ϯⲕ ⲕⲗⲏⲣⲟⲥ ⲧⲁⲣⲛ̅ⲙ̅ⲙⲉ ϫⲉ ⲉⲧⲃⲉ ⲟ ⲛ̅ϩⲱⲃ ϯⲕⲁⲕⲓⲁ ϩⲓϫⲱⲛ ⲁⲩϯⲕ ⲕⲗⲏⲣⲟⲥ ⲁⲟⲩ ⲁ ⲡⲕⲗⲏⲣⲟⲥ ⲉⲓ ⲁϫⲛ̅ ⲓ̈ⲱⲛⲁⲥ
ⲡⲁϫⲉⲩ ⲛⲉϥ ϫⲉ ⲟ ⲧⲉ ⲧⲕⲓⲁⲡⲉ ⲁⲟⲩ ⲛⲁⲕⲉⲓ ⲧⲱ ⲁⲕⲛⲁⲃⲱⲕ ⲁⲧⲟ ⲛ̅ⲧⲕ̅ ⲟⲩⲁⲃⲁⲗ ⲛ̅ⲧⲁⲕ ⳉⲛ ⲉⳉ ⲛ̅ⲭⲱⲣⲁ ⲁⲟⲩ ⲁⲃⲁⲗ ⳉⲛ ⲉⳉ ⲛ̅ⲗⲁⲟⲥ
ⲁⲟⲩ ⲡⲁϫⲉϥ ⲛⲉⲩ ϫⲉ ⲁⲛⲁⲕ ⲡⳉⲙ̅ⳉⲉⲗ ⲙ̅ⲡϫⲁⲉⲓⲥ ⲁⲟⲩ ⲡϫⲁⲉⲓⲥ ⲡⲛⲟⲩⲧⲉ ⲛ̅ⲧⲡⲉ ⲁⲓ̈ϣⲙ̅ϣⲉ ⲛⲉϥ ⲁⲛⲁⲕ ⲡⲉⲓ̈ ⲉⲧⲁϥⲧⲁⲙⲓⲁ ⲑⲁⲗⲁⲥⲥⲁ ⲙⲛ̅ ⲡⲉⲧϣⲟⲩⲱⲟⲩ:
ⲁⲟⲩ ⲁⲩⲣ̅ϩⲛⲱⲱϩⲉ ⲛ̅ϭⲓ ⲛ̅ⲣⲱⲙⲉ ⳉⲛ̅ ⲟⲩⲛⲁϭ ⲛ̅ϩⲛⲱⲱϩⲉ ⲡⲁϫⲉⲩ ⲛⲉϥ ϫⲉ ⲉⲧⲃⲉ ⲟ ⲁⲕⲣ̅ ⲡⲉⲓ̈ ⲉⲡⲓ ⲁⲩⲙ̅ⲙⲉ ⲛ̅ϭⲓ ⲛ̅ⲣⲱⲙⲉ ϫⲉ ⲛⲁϥⲡⲱⲧ ⳉⲁ ⲡϩⲟ ⲙ̅ⲡϫⲁⲉⲓⲥ ⲁⲃⲁⲗ ϫⲉ ⲁϥⲧⲁⲙⲁⲩ
ⲡⲁϫⲉⲩ ⲛⲉϥ ϫⲉ ⲟ ⲡⲉⲧⲛ̅ⲛⲁⲉⲉϥ ⲛⲉⲕ ϫⲉ: ⲑⲁⲗⲁⲥⲥⲁ ⲛⲁⲗⲁϭⲥ̅ ⲉⲥⲉ ⲛ̅ϩⲁⲓ̈ⲙⲉ ⲁⲣⲁⲛ ⲁⲃⲁⲗ ϫⲉ ⲑⲁⲗⲁⲥⲥⲁ ⲛⲁⲥⲧⲱⲛⲉ ⲛ̅ϩⲟⲩⲟ ⲉⲥⲛⲉϩⲥⲉ ⲛ̅ⲟⲩⲛⲁϭ ⲛ̅ϩⲁⲓⲙⲉ:
ⲡⲁϫⲉ ⲓ̈ⲱⲛⲁⲥ ⲛⲉⲩ ϫⲉ ϥⲓⲧ ⲧⲉⲧⲛ̅ⲧⲉⲕⲧ ⲁⲑⲁⲗⲁⲥⲥⲁ ⲁⲟⲩ ⲥⲛⲁⲗⲁϭⲥ̅ ⲉⲥⲉ ⲛ̅ϩⲁⲓⲙⲉ ⲁⲣⲱⲧⲛⲉ ⲁⲃⲁⲗ ϫⲉ ⲁⲓ̈ⲙ̅ⲙⲉ ⲁⲛⲁⲕ ϫⲉ ⲉⲧⲃⲏⲧ ⲁ ⲡⲓⲛⲁϭ ⲛ̅ϩⲁⲓⲙⲉ ⲉⲓ ⲁϫⲱⲧⲛⲉ
ⲁⲟⲩ ⲛⲁⲩⲉⲓⲣⲉ ⲛⲁⲧⲟⲟⲧⲟⲩ ⲛ̅ϭⲓ ⲛⲣⲱⲙⲉ ⲁⲕⲧⲁⲩ ⲁⲡⲕⲁϩ ⲁⲟⲩ ⲙ̅ⲡⲟⲩⳉⲕⲧⲁⲩ: ⲁⲃⲁⲗ ϫⲉ ⲑⲁⲗⲁⲥⲥⲁ ⲛⲁⲥⲣ̅ϩⲁⲓ̈ⲙⲉ ⲙ̅ⲡϣⲁ ⲁϫⲱⲟⲩ
ⲁⲟⲩ ⲁⲩⲱϣ ⲁⲃⲁⲗ ⲁϩⲣⲏⲓ̈ ⲁⲡϫⲁⲉⲓⲥ ⲉⲩϫⲟⲩ ⲙ̅ⲙⲁ[ⲥ] ϫⲉ ⲙ̅ⲡⲣ̅ϭⲱⲛⲧ ⲁⲣⲁⲛ ⲡϫⲁⲉⲓⲥ ⲙⲛ̅ⲧⲛ̅ⲙⲟⲩ ⲉⲧⲃⲉ ⲧⲯⲩⲭⲏ ⲙ̅ⲡⲓⲣⲱⲙⲉ ⲙ̅ⲡⲣ̅ϩⲁⲉ ⲁϩⲣⲏⲓ̈ ⲁϫⲱⲛ ⲛ̅ⲟⲩⲥⲛⲁϥ ⲛ̅ⲇⲓⲕⲁⲓⲟⲛ ⲁⲃⲁⲗ ϫⲉ ⲧⳉⲉ ⲉⲧⲁⲕⲟⲩⲁⳉⲥ ⲡϫⲁⲉⲓⲥ ⲁⲕⲉⲉⲥ
ⲁⲟⲩ ⲁⲩϫⲓ ⲓ̈ⲱⲛⲁⲥ ⲁⲩⲧⲉⲕϥ̅ ⲁⳉⲣⲏⲓ̈ ⲁⲑⲁⲗⲁⲥⲥⲁ ⲁⲟⲩ ⲁ ⲑⲁⲗⲁⲥⲥⲁ ⲗⲁϭⲥ̅ ⲉⲥⲉ ⲛ̅ϩⲁⲓⲙⲉ
ⲁⲟⲩ ⲛ̅ⲣⲱⲙⲉ ⲁⲩⲣ̅ϩⲛⲱⲱϩⲉ ϩⲏⲧϥ̅ ⲙ̅ⲡϫⲁⲉⲓⲥ ⳉⲛ̅ ⲟⲩⲛⲁϭ ⲛ̅ϩⲛⲱⲱϩⲉ ⲁⲟⲩ ⲁⲩϣⲟⲩⲧ ⲛ̅ⲟⲩⲑⲩⲥⲓⲁ ⲙ̅ⲡϫⲁⲉⲓⲥ ⲁⲩϣⲡⲱⲡ ⲛ̅ϩⲉⲛϣⲡⲱⲡ
ⲁⲟⲩ ⲡϫⲁⲉⲓⲥ ⲁϥⲟⲩⲁϩⲥⲁϩⲛⲉ ⲛ̅ⲟⲩⲛⲁϭ ⲛ̅ⲕⲏⲧⲟⲥ ⲁϥⲱⲙⲕ̅ ⲛ̅ⲓ̈ⲱⲛⲁⲥ ⲁⲟⲩ ⲛⲁⲣⲉ ⲓ̈ⲱⲛⲁⲥ ⲛ̅ⳉⲏⲧϥ̅ ⲙ̅ⲡⲕⲏⲧⲟⲥ ⲛ̅ⳉⲁⲙⲧ ⲛ̅ϩⲟⲟⲩⲉ ⲙⲛ ⳉⲁⲙⲧ ⲛ̅ⲟⲩⳉⲓ
ⲁⲟⲩ ⲁϥϣⲗⲏⲗ ⲛ̅ϭⲓ ⲓ̈ⲱⲛⲁⲥ ⲁϩⲣⲏⲓ̈ ⲁⲡϫⲁⲉⲓⲥ ⲡϥ̅ⲛⲟⲩⲧⲉ ⲉϥⲛ̅ⳉⲏⲧϥ̅ ⲙ̅ⲡⲕⲏⲧⲟⲥ
ⲉϥϫⲟⲩ ⲙ̅ⲙⲁⲥ ϫⲉ ⲁⲓ̈ⲁϣϭⲁⲡ ⲁⲃⲁⲗ ⳉⲛ̅ ⲧⲁⲑⲗⲓⲯⲓⲥ ⲁϩⲣⲏⲓ̈ ⲁⲡϫⲁⲉⲓⲥ ⲡϫⲁⲉⲓⲥ ⲡⲁⲛⲟⲩⲧⲉ ⲁϥⲥⲱⲧⲙⲉ ⲁⲣⲁⲓ̈ ⲁⲓ̈ⲱϣ ⲁⲃⲁⲗ ⲉⲓ̈ ⲛ̅ⳉⲏⲧϥ̅ ⲛ̅ⲁⲙⲛ̅ⲧⲉ ⲁⲟⲩ ⲁⲕⲥⲱⲧⲙⲉ ⲁⲡⲁⳉⲣⲁⲩ
ⲁⲕⲧⲉⲕⲧ ⲁⳉⲣⲏⲓ̈ ⲁⲛϣⲓⲭ ⲙ̅ⲫⲏⲧ ⲛ̅ⲑⲁⲗⲁⲥⲥⲁ ⲁⲟⲩ ⲛⲓⲉⲣⲱⲟⲩ ⲕⲱⲧⲉ ⲁⲣⲁⲓ̈: ⲛⲉⲕϩⲛⲱⲱϩⲉ ⲧⲏⲣⲟⲩ ⲙⲛ̅ ⲛⲉⲕϩⲙⲁⲓⲉ ⲁⲩⲉⲓ ⲁϩⲣⲏⲓ ⲁϫⲱⲓ̈
ⲁⲛⲁⲕ ϩⲟⲩⲧ ⲁⲓϫⲟⲟⲥ ϫⲉ ⲁⲩⲧⲉⲕⲧ ⲁⲃⲁⲗ ⲛⲁϩⲣⲛ̅ ⲡⲕϩⲟ ⲁⲣⲁ ϯⲛⲁⲟⲩⲱϩ ⲁⲧⲟⲟⲧ ⲁⲥⲱⲛⲧ ⲁⲡⲕⲣ̅ⲡⲉⲓ̈ⲉ ⲉⲧⲟⲩⲁⲁⲃⲉ
ⲁϩⲉⲛⲙⲁⲩ ϫⲱⲧⲉ ⲛⲉⲓ̈ ϣⲁ ⲧⲁⲯⲩⲭⲏ ⲁ ⲡⲛⲟⲩⲛ ⲛ̅ⳉⲁⲉ ⲕⲱⲧⲉ ⲁⲣⲁⲓ: ⲟⲩⲉⲗⲟⲥ ⲁϥⲕⲱⲧⲉ ⲁⲧⲁⲁⲡⲉ
ⲁⲓⲃⲱⲕ ⲁⳉⲣⲏⲓ̈ ⲁⲛⲟⲩⲱϣ ⲛⲛⲧⲟⲩⲉⲉⲓⲉ ⲁⳉⲣⲏⲓ̈ ⲁⲩⲕⲁϩⲉⲧⲉ ⲛⲉϥⲙⲟⲭⲗⲟⲥ ⲉⲙⲁϩⲧⲉ ϣⲁ ⲁⲛⲏϩⲉ ⲁⲟⲩ ⲕⲛⲁⲉⲓⲛⲉ ⲙ̅ⲡⲁⲱⲛⳉ ⲁϩⲣⲏⲓ̈ ⲁⲃⲁⲗ ⳉⲙ̅ ⲡⲧⲉⲕⲟ ⲁⲣⲁⲕ ⲡϫⲁⲉⲓⲥ ⲡⲁⲛⲟⲩⲧⲉ
ⳉⲙ̅ ⲡⲧⲉ ⲧⲁⲯⲩⲭⲏ ϣⲱⲥⲙⲉ ⲛ̅ⲧⲟⲟⲧ ⲁⲓⲣ̅ⲡⲙⲉⲩⲉ ⲙ̅ⲡϫⲁⲉⲓⲥ ⲁⲟⲩ ⲙⲁⲣⲉ ⲡⲁϣⲗⲏⲗ ⲉⲓ ⲁϩⲣⲏⲓ̈ ϣⲁⲣⲁⲕ ⲛⲁϩⲣⲙ̅ ⲡⲕ̅ⲣ̅ⲡⲉⲓ̈ⲉ ⲉⲧⲟⲩⲁⲁⲃⲉ
ⲡⲉⲧⲁⲣⲏϩ ⲁϩⲉⲛⲡⲉⲧϣⲟⲩⲉⲓⲧ ⲙⲛ̅ ϩⲉⲛϭⲁⲗ ⲁϥⲕⲟⲩ ⲛ̅ⲥⲱϥ ⲙ̅ⲡϥ̅ⲛⲁⲉ
ⲁⲛⲁⲕ ⲁⲛⲁⲕ ⲇⲉ ⳉⲛ̅ ⲟⲩⳉⲣⲁⲩ ⲛ̅ⲥⲙⲟⲩ ϩⲓ ⲉⲍⲟⲙⲟⲗⲟⲅⲏⲥⲉⲓⲥ ϯⲛⲁ[...]ⲛ̅ⲟⲩϫⲉⲓ ⲛⲉⲧ[...] ⲙ̅ⲙⲁⲩ ϯⲛⲁⲧⲉⲟⲩⲉ ⲛⲉⲕ ⲡϫⲁⲉⲓⲥ
ⲁⲟⲩ ⲁϥⲟⲩⲁϩⲥⲁϩⲛⲉ ⲙ̅ⲡⲕⲏⲧⲟⲥ ⲁϥϯⲕⲉ ⲛ̅ⲓ̈ⲱⲛⲁⲥ ⲁϩⲣⲏⲓ̈ ⲁϫⲛ̅ ⲡⲉⲧϣⲟⲩⲱⲟⲩ
ⲁⲟⲩ ⲡϣⲉϫⲉ ⲙ̅ⲡϫⲁⲉⲓⲥ ⲁϥⳉⲱⲡⲉ ϣⲁ ⲓ̈ⲱⲛⲁⲥ ⲙ̅ⲡⲙⲁϩⲥⲁⲡ ⲥⲛⲟ ⲉϥϫⲟ ⲙ̅ⲙⲁⲥ
ϫⲉ: ⲓ̈ⲱⲛⲁⲥ ⲙⲁϩⲉ ⲁϩⲣⲏⲓ̈ ⲁⲛⲓⲛⲉⲩⲏ ⲧⲛⲁϭ ⲙ̅ⲡⲟⲗⲓⲥ ⲕⲣ̅ⲕⲏⲣⲩⲥⲥⲉ ⲛⲉⲥ ⲕⲁⲧⲁ ⲡⲕⲏⲣⲩⲅⲙⲁ ⲛ̅ⳉⲁⲣⲡ ⲡⲉⲓ̈ ⲉⲧⲁⲓ̈ϫⲟⲟϥ ⲁⲣⲁⲕ
ⲁⲟⲩ ⲁϥⲧⲱⲛⲉ ⲛ̅ϭⲓ ⲓ̈ⲱⲛⲁⲥ ⲁϥⲙⲁϩⲉ ⲁϩⲣⲏⲓ̈ ⲁⲛⲓⲛⲉⲩⲏ ⲕⲁⲧⲁ ⲧⳉⲉ ⲉⲧⲁ ⲡϫⲁⲉⲓⲥ ϣⲉϫⲉ ⲛⲉⲙⲉϥ ⲛⲓⲛⲉⲩⲏ ⲇⲉ ⲛⲉ ⲟⲩⲛⲁϭ ⲙ̅ⲡⲟⲗⲓⲥ ⲧⲉ ⲙ̅ⲡϫⲁⲉⲓ̈ⲥ ⲉⲥⲛⲁⲣ̅ ⲟⲩⳉⲟ ⲛ̅ⳉⲁⲙⲧ ⲛ̅ϩⲟⲟⲩⲉ ⲛ̅ⲙⲁⲁϩⲉ
ⲁⲟⲩ ⲁϥϫⲱⲛⲧ ⲛ̅ϭⲓ ⲓ̈ⲱⲛⲁⲥ ⲁⲃⲱⲕ ⲁⳉⲟⲩⲛ ⲁⲧⲡⲟⲗⲓⲥ ⲛ̅ⲟⲩϩⲟⲟⲩⲉ ⲛ̅ⲙⲁⲁϩⲉ ⲁⲟⲩ ⲁϥⲕⲏⲣⲩⲥⲥⲉ ⲉϥϫⲟⲩ ⲙ̅ⲙⲁⲥ ϫⲉ ⲉⲧⲓ ⲕⲉⳉⲁⲙⲧ ⲛ̅ϩⲟⲟⲩⲉ ⲛⲓⲛⲉⲩⲏ ⲥⲉⲛⲁⲧⲉⲕⲁⲥ
ⲁⲟⲩ ⲛ̅ⲣⲱⲙⲉ ⲛ̅ⲛⲓⲛⲉⲩⲏ ⲁⲩⲡⲓⲥⲧⲉⲩⲉ ⲁⲡⲛⲟⲩⲧⲉ ⲁⲩⲕⲏⲣⲩⲥⲥⲉ ⲛ̅ⲟⲩⲛⲏⲥⲧⲓⲁ ⲁⲩϯ ϩⲓⲱⲟⲩⲉ ⲛ̅ϩⲉⲛϭⲁⲩⲛⲉ ϫⲛ̅ ⲛ̅ⲡⲟⲩⲛⲁϭ ϣⲁ ⲡⲟⲩⲕⲟⲩⲓ:
ⲁⲟⲩ ⲡϣⲉϫⲉ ⲁϥⲡⲱϩ ϣⲁ ⲡⲣ̅ⲣⲟ ⲛ̅ⲛⲓⲛⲉⲩⲏ ⲁⲟⲩ ⲁϥⲧⲱⲛⲉ ⲁⲃⲁⲗ ϩⲓϫⲛ̅ ⲡϥ̅ⲑⲣⲟⲛⲟⲥ ⲁϥⲕⲁⲕϥ̅ ⲁϩⲏⲟⲩ ⲛ̅ⲧϥ̅ⲥⲧⲟⲗⲏ ⲁϥϭⲁⲁⲗⲉϥ ⲛ̅ⲟⲩϭⲁⲩⲛⲉ ⲁϥϩⲙⲉⲥⲧ ϩⲓϫⲛ̅ ⲟⲩⲕⲣⲙⲉ
ⲁⲟⲩ ⲁⲩⲣ̅ⲕⲏⲣⲩⲥⲥⲉ ⲛ̅ⲛⲓⲛⲉⲩⲏ ⲁⲃⲁⲗ ϩⲓⲧⲟⲟⲧϥ̅ ⲙ̅ⲡⲣ̅ⲣⲟ ⲙⲛ ⲛⲉϥⲙⲉⲅⲓⲥⲧⲁⲛⲟⲥ ⲛ̅ⲟⲩϣⲉϫⲉ ⲉϥϫⲟⲩ ⲙ̅ⲙⲁⲥ ϫⲉ ⲛ̅ⲣⲱⲙⲉ ⲙⲛ̅ ⲛ̅ⲧⲃⲛⲉⲩⲉ ⲁⲟⲩ ⲛⲉϩⲉⲩ ⲙⲛ̅ ⲛ̅ⲉⲥⲁⲩ ⲙ̅ⲡⲣ̅ⲟⲩⲟⲩⲱⲙ ⲗⲁⲩⲉ ⲟⲩⲇⲉ ⲙ̅ⲡⲣ̅ⲧⲟⲩⲥⲉ ⲙ̅ⲙⲁⲩ ⲟⲩⲇⲉ ⲡⲣ̅ⲙⲁⲁⲛⲉ ⲙ̅ⲙⲁⲩ
ⲁⲟⲩ ⲁⲩϭⲁⲁⲗⲉⲩ ⲛ̅ϩⲉⲛϭⲁⲟⲩⲛⲉ ⲛ̅ϭⲓ ⲛ̅ⲣⲱⲙⲉ ⲙⲛ̅ ⲛ̅ⲧⲃⲛⲉⲩⲉ ⲁⲟⲩ ⲁⲩⲣ̅ⲛⲏⲥⲧⲉⲩⲉ ⲁⲩⲱϣ ⲁⲃⲁⲗ ⲙ̅ⲡϣⲁ ⲁϩⲣⲏⲓ̈ ⲁⲡϫⲁⲉⲓⲥ ⲁⲟⲩ ⲁϥⲕⲧⲁϥ ⲛ̅ϭⲓ ⲡⲟⲩⲉ ⲡⲟⲩⲉ ⲁⲃⲁⲗ ϩⲓ ⲡϥ̅ⳉⲟ ⲉⲑⲁⲩ ⲙⲛ̅ ⲧⲕⲁⲕⲓⲁ ⲉⲧⳉⲛ̅ ⲛⲟⲩϭⲓϫ. ⲁⲟⲩ ⲡⲁϫⲉⲩ
ϫⲉ ⲛⲓⲙ ⲡⲉⲧⲥⲁⲩⲛⲉ ϫⲉ ϥⲛⲁⲣ̅ϩⲧⲏϥ ⲛ̅ϭⲓ ⲡⲛⲟⲩⲧⲉ ϥⲕⲧⲁϥ ⲁⲃⲁⲗ ⲛ̅ⲧϥ̅ⲟⲣⲅⲏ ⲙⲛ̅ ⲡϥ̅ϭⲱⲛⲧ̅ ⲁⲟⲩ ⲧⲛ̅ⲧⲙ̅ⲙⲟⲩ
ⲁⲟⲩ ⲡⲛⲟⲩⲧⲉ ⲁϥⲛⲟ ⲁⲛⲟⲩϩⲃⲏⲟⲩⲉ ϫⲉ ⲁⲩⲕⲧⲁⲩ ⲁⲃⲁⲗ ϩⲓ ⲛⲟⲩⳉⲱⲟⲩ ⲉⲑⲁⲩ ⲁⲟⲩ ⲁϥⲣ̅ϩⲧⲏϥ ⲛ̅ϭⲓ ⲡⲛⲟⲩⲧⲉ ⲁϫⲛ̅ ⲙ̅ⲡⲉⲑⲁⲩ ⲉⲧⲁϥϣⲉϫⲉ ⲁⲉⲟⲩⲉ ⲛⲉⲩ ⲁⲟⲩ ⲙ̅ⲡϥ̅ⲉⲟⲩⲉ
ⲁⲟⲩ ⲁϥⲣ̅ⲗⲩⲡⲉⲓ ⲛ̅ϭⲓ ⲓ̈ⲱⲛⲁⲥ ⳉⲛ̅ ⲟⲩⲛⲁϭ ⲛ̅ⲗⲩⲡⲏ ⲁⲟⲩ ⲁϥⲙ̅ⲕⲁϩ ⲛ̅ϩⲏⲧ
ⲁϥϣⲗⲏⲗ ⲁϥⲣ̅ⲡⲣⲟⲥⲉⲩⲭⲏ ⲁϩⲣⲏⲓ̈ ⲁⲡϫⲁⲉⲓⲥ ϫⲉ ⲱ ⲡϫⲁⲉⲓⲥ ⲙⲛ̅ ⲛⲉⲓ̈ ⲉⲛⲛⲉ ⲛⲁϣⲉϫⲉ ⲉⲧⲓ ⲉⲓⳉⲟⲟⲡ ⳉⲙ̅ ⲡⲁⲕⲁϩ ⲉⲧⲃⲉ ⲡⲉⲓ̈ ⲁⲓ̈ⲣ̅ⳉⲣⲡ̅ ⲙ̅ⲡⲱⲧ ⲁϩⲣⲏⲓ̈ ⲁⲑⲁⲣⲥⲓⲥ: ⲁⲃⲁⲗ ϫⲉ ⲁⲓ̈ⲙⲙⲉ ϫⲉ ⲛ̅ⲧⲕ̅ ⲟⲩⲟⲩⲛⲁⲏⲧ ⲛ̅ⲧⲁⲕ ⲁⲟⲩ ⲛ̅ⲧⲕ̅ ⲟⲩϣⲁⲛϩⲧⲏϥ ⲛ̅ⲧⲕ̅ ⲟⲩϩⲁⲣϣϩⲏⲧ ⲉⲛⲁϣⲉ ⲡⲕⲛⲁⲉ ⲁⲟⲩ ⲕⲉⲓⲣⲉ ⲛ̅ϩⲧⲏⲕ ⲁϫⲛ̅ ⲛ̅ⲕⲁⲕⲓⲁ.
ϯⲛⲟⲩ ϭⲉ ⲡϫⲁⲉⲓⲥ ϫⲓ ⲧⲁⲯⲩⲭⲏ ⲛ̅ⲧⲟⲟⲧ ⲁⲃⲁⲗ ϫⲉ ⲛⲁⲛⲟⲩⲥ ⲛⲉⲓ ⲁⲙⲟⲩ ⲛ̅ϩⲟⲩⲟ ⲁⲱⲛⳉ.
ⲁⲟⲩ ⲡⲁϫⲉ ⲡϫⲁⲉⲓⲥ ⲛ̅ⲓ̈ⲱⲛⲁⲥ ϫⲉ ⲛⲉ ⲁⲕⲙ̅ⲕⲁϩ ⲛ̅ϩⲏⲧ ⲛ̅ⲧⲁⲕ ⲙ̅ⲡϣⲁ.
ⲁⲟⲩ ⲁ ⲓ̈ⲱⲛⲁⲥ ⲉⲓ ⲁⲃⲁⲗ ⳉⲛ̅ ⲧⲡⲟⲗⲓⲥ ϥϩⲙⲁⲥⲧ ϩⲓ ⲧⲉϩⲓ ⲛ̅ⲧⲡⲟⲗⲓⲥ ⲁⲟⲩ ⲁϥⲧⲁⲛⲟ ⲛⲉϥ ⲙ̅ⲡⲙⲁ ⲉⲧⲙ̅ⲙⲟ ⲛ̅ⲟⲩⲥⲕⲏⲛⲏ ⲁϥϩⲙⲉⲥ ⳉⲁⲣⲁⲥ ⲁϥϫⲓ ⳉⲁⲓⲃⲉ ϣⲁⲧϥ̅ⲛⲟ ϫⲉ ⲟ ⲡⲉⲧⲛⲁⳉⲱⲡⲉ ⲛ̅ⲧⲡⲟⲗⲓⲥ.
ⲁⲟⲩ ⲁ ⲡϫⲁⲉⲓⲥ ⲁϥⲟⲩⲁϩⲥⲁϩⲛⲉ ⲛ̅ⲟⲩϥⲛ̅ⲧ ⲛⲉϭⲗⲁϭ ⲁⲟⲩ ⲁϥϯⲟⲩⲟⲩ ⲁϫⲛ̅ ⲓ̈ⲱⲛⲁⲥ ⲁⲧϥⲣ̅ⳉⲁⲓⲃⲉ ⲁϫⲱϥ ⲁⲃⲁⲗ ⳉⲛ̅ ⲛⲉϥⳉⲓⲥⲉ ⲁϥⲣⲉϣⲉ ⲛ̅ϭⲓ ⲓ̈ⲱⲛⲁⲥ ⳉⲛ̅ ⲟⲩⲛⲁϭ ⲛ̅ⲣⲉϣⲉ ⲁϫⲛ̅ ⲡϥⲛ̅ⲧ ⲛⲉϭⲗⲁϭ
ⲁⲟⲩ ⲡⲛⲟⲩⲧⲉ ⲁϥⲟⲩⲉϩⲥⲁϩⲛⲉ ⲛ̅ⲟⲩϥⲛ̅ⲧ ⲙ̅ⲡⲛⲟ ⲛ̅ϩⲓ̈ⲧⲁⲩⲉ ⲙ̅ⲡϥ̅ⲣⲉⲥⲧⲉ ⲉⲁⲡⲣⲓ ⳉⲁⲉ ⲁⲟⲩ ⲁϥϩⲓⲟⲩⲉ ⲙ̅ⲡϥ̅ⲛ̅ⲧ ⲛⲉϭⲗⲁϭ ⲁⲟⲩ ⲁϥϣⲉⲟⲩⲉ.
ⲁⲟⲩ ⲁⲥⳉⲱⲡⲉ ⲉⲡⲣⲓ ⲛⲁⳉⲁⲉ ⲁⲟⲩ ⲡⲛⲟⲩⲧⲉ ⲁϥⲟⲩⲁϩⲥⲁϩⲛⲉ ⲛ̅ⲟⲩⲧⲏⲩ ⲛ̅ϣⲁⲣⲃⲁ ⲁⲟⲩ ⲉϥⲣⲁⲕϩ̅ ⲡⲣⲓ ⲁϥϩⲓⲟⲩⲉ ⲁⲧⲁⲡⲉ ⲛ̅ⲓ̈ⲱⲛⲁⲥ ⲁϥϣⲱⲥⲙⲉ ⲛ̅ϩⲏⲧ ⲁϥⲕⲁ ⲧⲟⲟⲧϥ̅ ⲁⲃⲁⲗ ⲡⲁϫⲉϥ ϫⲉ ⲛⲁⲛⲟⲩⲥ ⲛⲉⲓ̈ ⲁⲙⲟⲩ ⲛ̅ϩⲟⲩⲟ ⲁⲱⲛⳉ
ⲁⲟⲩ ⲡⲁϫⲉ ⲡϫⲁⲉⲓⲥ ⲡⲛⲟⲩⲧⲉ ⲛ̅ⲓ̈ⲱⲛⲁⲥ ϫⲉ ⲛⲉ ⲁⲕⲙ̅ⲕⲁϩ ⲛ̅ϩⲏⲧ ⲛ̅ⲧⲁⲕ ⲁϫⲛ̅ ⲡϥⲛ̅ⲧ ⲛ̅ⲉϭⲗⲁϭ ⲁⲟⲩ ⲡⲁϫⲉϥ ϫⲉ ⲁⲓ̈ⲙ̅ⲕⲁϩ ⲛ̅ϩⲏⲧ ⲁⲛⲁⲕ ⲙ̅ⲡϣⲁ ϣⲁ ϩⲣⲏⲓ ⲁⲡⲙⲟⲩ
ⲡⲁϫⲉ ⲡϫⲁⲉⲓⲥ ⲛⲉϥ ϫⲉ ⲛ̅ⲧⲁⲕ ⲁⲕϣⲛ̅ϩⲧⲏⲕ ⲁϩⲣⲏⲓ̈ ⲁϫⲛ̅ ⲡϥⲛ̅ⲧ ⲛ̅ⲉϭⲗⲁϭ ⲉⲙ̅ⲡⲕ̅ϣⲡ ⳉⲓⲥⲉ ⲁϫⲱϥ ⲟⲩⲇⲉ ⲙ̅ⲡⲕ̅ⲥⲁⲛⲟⲩⳉϥ ⲁϥϯⲟⲩⲟⲩ ⳉⲛ̅ ⲟⲩⲟⲩⳉⲓ ⲁϥⲙⲟⲩ ⲁⲛ ⳉⲛ̅ ⲟⲩⲟⲩⳉⲓ
ⲁⲛⲁⲕ ϭⲉ ϯⲛⲁϯⲥⲟ ⲉⲛ ⲁⲛⲓⲛⲉⲩⲏ ⲧⲛⲁϭ ⲙ̅ⲡⲟⲗⲓⲥ ⲉⲩⲟⲩⲏϩ ⲛ̅ⳉⲏⲧⲥ̅ ⲛ̅ϭⲓ ϩⲟⲩⲟ ⲙⲛ̅ⲧⲥⲛⲁⲩⲥ ⲛ̅ⲧⲃⲁ ⲛ̅ⲣⲱⲙⲉ ⲛⲉⲓ̈ ⲉⲧⲉ ⲙ̅ⲡⲟⲩⲥⲟⲩⲱⲛ ⲧⲟⲩⲟⲩⲛⲉⲙ ⲟⲩⲇⲉ ⲧⲟⲩϭⲃⲓⲣ ⲛ̅ⲧⲁⲩ ⲙⲛ̅ ⲛ̅ⲧⲃ̅ⲛⲉⲟⲩⲉ ⲉⲛⲁϣⲱⲟⲩ
ⲁⲅⲅⲁⲓⲟⲥ
ⳉⲛ̅ ⲧⲙⲁϩ ⲣⲙⲡⲉ ⲥⲛⲧⲉ ⲛϩⲓⲇⲁⲣⲓⲟⲥ ⲡⲣⲣⲟ ⳉⲛ̅ [ⲛⲙ]ⲁϩⲥⲁⲩ ⲛⲉⲃⲁⲧ ⲛ̅[ⲥⲟⲩⲉ] ⲙ̅ⲡⲉⲃⲁⲧ ⲡϣⲉ[ϫⲉ ⲙ̅ⲡϫ]ⲁⲉⲓⲥ ⲁϥⳉⲱ[ⲡ]ⲉ ⳉⲛ̅ ⲧϭ[ⲓ]ϫ ⲛⲁⲅⲅⲁⲓⲟ[ⲥ] ⲡⲡⲣⲟⲫⲏⲧⲏⲥ ⲉϥϫⲟⲩ ⲙ̅ⲙⲁⲥ ϫⲉ ⲁϫⲓⲥ ⲛ̅ⲍⲟⲣⲟⲃⲁⲃⲉⲗ ⲡϣⲏⲣⲉ ⲛ̅ⲥⲁⲗⲁⲑⲓⲏⲗ ⲡⲁⲃⲁⲗ ⳉⲛ̅ ⲧⲫⲩⲗⲏ ⲛ̅ⲓⲟⲩⲇⲁ ⲁⲟⲩ ⲓ̈ⲏⲥⲟⲩⲥ ⲡϣⲏⲣⲉ ⲛ̅ⲓ̈ⲱⲥⲉⲇⲉⲕ ⲡⲛⲁϭ ⲛⲟⲩⲓ̈ⲉⲓⲃⲉ ⲉⲕϫⲟⲩ ⲙ̅ⲙⲁⲥ
ϫⲉ ⲛⲉⲓ̈ ⲛⲉⲧϥϫⲟⲩ ⲙ̅ⲙⲁⲩ ⲛ̅ϭⲓ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ ϫⲉ ⲡⲓⲗⲁⲟⲥ ϫⲟⲩ ⲙ̅ⲙⲁⲥ ϫⲉ ⲙ̅ⲡⲉ ⲡⲟⲩⲁⲉⲓϣ ⲉⲓ ⲁⲕⲱⲧ ⲡⲏⲓ ⲙ̅ⲡϫⲁⲉⲓⲥ
ⲁⲟⲩ ⲡϣⲉϫⲉ ⲙ̅ⲡϫⲁⲉⲓⲥ ⲁ[ϥ]ⳉⲱⲡⲉ ⳉⲛ ⲧϭⲓϫ ⲛⲁ[ⲅ]ⲅⲁⲓⲟⲥ ⲡⲡⲣⲟⲫⲏ[ⲧⲏⲥ ⲉϥϫⲟⲩ ⲙ̅ⲙⲁⲥ]
ϫⲉ ⲡⲟⲩⲁⲉⲓϣ ⲛⲏ[ⲧⲛ]ⲉ [ⲡⲉ] ⲁⲟⲩⲱϩ ⳉⲛ̅ ϩⲉⲛ[ⲏⲓ̈] ⲉⲩ[ⲉ] ⲛⲉⲓⲉⲡ ⳉⲉ ⲡⲛⲏⲓ̈ ⲇⲉ [ⲁ]ϥϫⲁ[ⲓ̈]ⲉ
ⲁⲟⲩ ϯⲛⲟⲩ ⲛⲉⲓ̈ ⲛⲉⲧⲉ [ⲡϫⲁⲉⲓ]ⲥ ⲡⲡⲁ[ⲛ]ⲧⲟⲕⲣⲁⲧⲱⲣ ϫ[ⲟⲩ] ⲙ̅[ⲙ]ⲁⲩ ϫⲉ ϯ ⲛⲛⲉⲧⲛ[ϩ]ⲏⲧ ⲁⲛⲉⲧⲛ̅ⳉⲱⲟⲩ
ⲁⲧⲉⲧⲛϫⲉ ϩⲁϩ ⲁⲟⲩ ϩⲉⲛⳉⲏⲙ ⲛⲉⲧⲁⲧⲉⲧⲛⲁⲗⲟⲩ ⲁⳉⲟⲩⲛ ⲁⲧ[ⲉ]ⲧⲛⲟⲩⲱⲙ ⲁⲟⲩ ⲁⲩⲥⲓ ⲉⲛ ⲧⲉⲧⲛⲥⲟⲩ ⲁⲟⲩ ⲁⲩ[ϯⳉⲉ] ⲉⲛ ⲁⲧⲉⲧⲛϯ ϩⲓⲱ[ⲱⲧ ⲛ]ⲉ ⲁⲟⲩ ⲧⲉⲧⲛ̅ⳉⲙⲁⲙ ⲛ[ⳉ]ⲏ[ⲧⲟ]ⲩ ⲁⲟⲩ ⲡⲉⲧⲥⲱⲟⲩϩ [ⲁⳉⲟⲩ]ⲛ ⲛϩⲉⲛⲃⲉⲕⲏⲟⲩⲉ [....]ⲥⲁϩⲟⲩ ⲁⳉⲟⲩⲛ ⲁⲩ[ⲧⲱⲙⲉⲥ ⲉⲥ]ⲕⲁⲧϩ
ⲛ[ⲉⲓ̈ ⲛⲉ]ⲧϥ̅ϫⲟⲩ ⲙⲙ[ⲁⲩ ⲛ̅ϭⲓ ⲡϫⲁⲉⲓⲥ] ⲡⲡⲁⲛⲧⲟⲕ[ⲣⲁⲧⲱⲣ ϫ]ⲉ [ϯ ⲛ̅]ⲛⲉⲧⲛϩⲏⲧ ϩⲓ ⲛⲉ[ⲧⲛ̅]ⳉⲱⲟⲩ
ⲃⲱⲕ ⲁϩⲣⲏⲓ ⲁⲡⲧⲁⲩ ⲧⲉⲧⲛϣ[ⲟⲩⲧ] ⲛ̅ⲡⳉⲉ. ⲧⲉⲧⲛ̅ⲕⲱⲧ ⲛⲡⲏⲓ̈ ⲁⲟⲩ ⲡⲁⲟⲩⲁⲡϩⲉⲥ ⲛⲁⳉⲱⲡⲉ ⲛ̅ⳉⲏⲧϥ ⲧ[ⲁϫ]ⲓ ⲉⲁⲩ ⲡⲁϫⲉ ⲡϫⲁⲉⲓⲥ
ⲁⲧⲉⲧⲛⲥⲱⲛⲧ ⲁϫⲛ [ϩⲁ]ϩ ⲁⲟⲩ ⲉⲥⲧⲉ [ⲥ]ⲉⲥⲁⲃⲕ [.]ⲁⲟⲩ ⲁⲧⲉⲧⲛϫⲓⲧⲟⲩ ⲁⳉⲟⲩⲛ [ⲁⲡⲏⲓ̈] ⲁⲓ̈ⲛⲉϥⲧⲟⲩ ⲁⲃⲁⲗ ⲛ[ⲉⲓ̈] ⲛⲉⲧϥϫⲟⲩ ⲙ̅ⲙⲁⲩ [ⲛ̅]ϭⲓ ⲡϫⲁⲉⲓⲥ ⲡⲡⲁⲛⲧⲱⲕ[ⲣⲁ]ⲧⲱⲣ ⲁⲃⲁⲗ ϫⲉ ⲡⲁⲏⲓ̈ [ⲣ̅ϫⲁⲓ̈ⲉ ⲛ̅]ⲧⲱⲧⲛⲉ ⲇⲉ ⲧⲉⲧⲛ̅[ⲡⲱⲧ] ⲡⲟⲩⲉ ⲡⲟⲩⲉ ⲁϩⲣⲏ[ⲓ̈ ⲁⲡⲉϥ]ⲏⲓ
ⲉⲧⲃⲉ ⲡⲉⲓ̈ ⲧ[ⲡⲉ ⲛⲁϣⲟⲩⲟ]ⲉⲛ ⲛ̅ⲧⲥⲉⲓⲱⲧⲉ ⲁⲟⲩ ⲡⲕⲁϩ ⲛⲁϩⲱⲡ ⲛⲉⲧⳉⲁⲣⲉϥⲧⲉ ⲟⲩⲁⲟⲩ ⲁⲃⲁⲗ
ⲁⲟⲩ ϯⲛⲁⲉⲓⲛⲉ ⲛ̅ⲟⲩⲥⲏϥⲉ ⲁϫⲛ̅ ⲡⲕⲁϩ ⲁⲟⲩ ⲁϫⲛ̅ ⲡⲥⲟⲩⲟ ⲙⲛ̅ ⲡⲏⲣⲡ ⲙⲛ̅ ⲡⲛⲏϩ ⲙⲛ̅ ϩⲛⲟ ⲛⲓⲙ ⲉⲧⳉⲁⲣⲉ ⲡⲕⲁϩ ϯⲟⲩⲟⲩ ⲙ̅ⲙⲁⲩ ⲁⲟⲩ ⲁϫⲛ̅ ⲛ̅ⲣⲱⲙⲉ ⲙⲛ̅ ⲛ̅ⲧⲃ̅ⲛⲉⲟⲩⲉ ⲙⲛ̅ ⲛ̅ⳉⲓⲥⲉ ⲧⲏⲣⲟⲩ ⲛ̅ⲛⲟⲩϭⲓϫ
ⲁⲟⲩ ⲁϥⲥⲱⲧⲙⲉ ⲛ̅ϭⲓ ⲍⲟⲣⲟⲃⲁⲃⲉⲗ ⲡϣⲏⲣⲉ ⲛ̅ⲥⲁⲗⲁⲑⲓⲏⲗ ⲡⲁⲃⲁⲗ ⳉⲛ̅ ⲧⲫⲩⲗⲏ ⲛ̅ⲓ̈ⲟⲩⲇⲁ ⲁⲟⲩ ⲓ̈ⲏⲥⲟⲩⲥ ⲡϣⲏⲣⲉ ⲛ̅ⲓ̈ⲱⲥⲉⲇⲉⲕ ⲡⲛⲁϭ ⲛ̅ⲟⲩⲓⲉⲓⲃⲉ ⲁⲟⲩ ⲛ̅ⲥⲉⲉⲡⲉ ⲧⲏⲣⲟⲩ ⲙ̅ⲡⲗⲁⲟⲥ ⲁⲧⲥⲙⲉⲓ ⲙ̅ⲡϫⲁⲉⲓⲥ ⲡⲟⲩⲛⲟⲩⲧⲉ ⲁⲟⲩ ⲁⲛϣⲉϫⲉ ⲛ̅ⲁⲅⲅⲁⲓⲟⲥ ⲡⲡⲣⲟⲫⲏⲧⲏⲥ ⲕⲁⲧⲁ ⲧⳉⲉ ⲉⲧⲁϥⲧⲛ̅ⲛⲁϥ(sic) ⲛ̅ϭⲓ ⲡϫⲁⲉⲓⲥ ⲡⲛⲟⲩⲧⲉ ϣⲁⲣⲁⲩ ⲁⲟⲩ ⲁϥⲣ̅ϩⲛⲱⲱϩⲉ ⲛ̅ϭⲓ ⲡⲗⲁⲟⲥ ⳉⲁ ϩⲏⲧϥ ⲙ̅ⲡϫⲁⲉⲓⲥ ⲡⲟⲩⲛⲟⲩⲧⲉ
ⲁⲟⲩ ⲡⲁϫⲉ ⲡⲁⲅⲅⲉⲗⲟⲥ ⲙ̅ⲡϫⲁⲉⲓⲥ ⲙ̅ⲡⲗⲁⲟⲥ ϫⲉ ⲁⲛⲁⲕ ϯⳉⲟⲟⲡ ⲛⲉⲙⲏⲧⲛⲉ ⲡⲁϫⲉ ⲡϫⲁⲉⲓⲥ.
ⲁⲟⲩ ⲡϫⲁⲉⲓⲥ ⲁϥⲧⲟⲩⲛⲥ̅ ⲡⲡ̅ⲛ̅ⲁ̅ ⲛ̅ⲍⲟⲣⲟⲃⲁⲃⲉⲗ ⲡϣⲏⲣⲉ ⲛⲥⲁⲗⲁⲑⲓⲏⲗ ⲡⲁⲃⲁⲗ ⳉⲛ̅ ⲧⲫⲩⲗⲏ ⲛ̅ⲓ̈ⲟⲩⲇⲁ ⲁⲟⲩ ⲡⲡ̅ⲛ̅ⲁ̅ ⲛ̅ⲓ̈ⲏⲥⲟⲩⲥ ⲡϣⲏⲣⲉ ⲛ̅ⲓ̈ⲱⲥⲉⲇⲉⲕ ⲡⲛⲁϭ ⲛ̅ⲟⲩⲓⲉⲓⲃⲉ ⲁⲟⲩ ⲡⲡ̅ⲛ̅ⲁ̅ ⲙ̅ⲡⲕⲉⲥⲉⲉⲡⲉ ⲙ̅ⲡⲗⲁⲟⲥ ⲁⲩⲧⲏⲣϥ ⲁⳉⲟⲩⲛ ⲁⲩⲣ̅ϩⲱⲃ ⳉⲙ̅ ⲡⲏⲓ̈ ⲙ̅ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ
ⲛ̅ⲥⲟⲩ ϫⲟⲩⲧ ⲉϥⲧⲉ ⲛ̅ⲡⲙⲁϩⲥⲁⲩ ⲛ̅ⲉⲃⲁⲧ ⳉⲛ̅ ⲧⲙⲁϩ ⲣⲙ̅ⲡⲉ ⲥⲛ̅ⲧⲉ ϩⲓ ⲇⲁⲣⲓⲟⲥ ⲡⲣ̅ⲣⲟ ⳉⲛ̅ ⲡⲙⲁϩⲥⲁⳉϥ ⲛ̅ⲉⲃⲁⲧ ⲛ̅ⲥⲟⲩ ϫⲟⲩⲧ ⲟⲩⲓ̈ⲉ ⲙ̅ⲡⲉⲃⲁⲧ ⲡϫⲁⲉⲓⲥ ⲁϥϣⲉϫⲉ ⳉⲛ̅ ⲧϭⲓϫ ⲛ̅ⲁⲅⲅⲁⲓⲟⲥ ⲡⲡⲣⲟⲫⲏⲧⲏⲥ ⲉϥϫⲟⲩ ⲙ̅ⲙⲁⲥ
ϫⲉ ⲁϫⲓⲥ ⲛ̅ⲍⲟⲣⲟⲃⲁⲃⲉⲗ ⲡϣⲏⲣⲉ ⲛ̅ⲥⲁⲗⲁⲑⲓⲏⲗ ⲡⲁⲃⲁⲗ ⳉⲛ̅ ⲧⲫⲩⲗⲏ ⲛ̅ⲓ̈ⲟⲩⲇⲁ ⲁⲟⲩ ⲓⲏⲥⲟⲩⲥ ⲡϣⲏⲣⲉ ⲛ̅ⲓ̈ⲱⲥⲉⲇⲉⲕ ⲡⲛⲁϭ ⲛ̅ⲟⲩⲓ̈ⲉⲓⲃⲉ ⲁⲟⲩ ⲛ̅ⲕⲉⲕⲉⲟⲩⲉ ⲧⲏⲣⲟⲩ ⲙ̅ⲡⲗⲁⲟⲥ ⲉⲕϫⲟⲩ ⲙ̅ⲙⲁⲥ ⲛⲉⲩ
ϫⲉ ⲛⲓⲙ ⲁⲃⲁⲗ ⳉⲛ̅ ⲧⲏⲛⲉ ⲡⲉⲧⲁϥⲛⲟ ⲁⲡⲓ̈ⲏⲓ̈ ⳉⲛ̅ ⲡϥⲉⲁⲩ ⲛ̅ⳉⲁⲣⲡ ⲁⲟⲩ ⲛ̅ⲧⳉⲉ ⲉⲧⲉⲧⲛ̅ⲛⲟ ⲁⲣⲁϥ ⲉⲓⳉϫⲉ ϥ<ⳉ>ⲟⲟⲡ ⲉⲛ ⲙ̅ⲡⲉⲧⲛ̅ⲙ̅ⲧⲟ ⲁⲃⲁⲗ.
ϯⲛⲟⲩ ϭⲛ̅ϭⲁⲙ ⲍⲟⲣⲟⲃⲁⲃⲉⲗ ⲡⲁϫⲉ ⲡϫⲁⲉⲓⲥ ϭⲛ̅ϭⲁⲙ ⲓ̈ⲏⲥⲟⲩⲥ ⲡϣⲏⲣⲉ ⲛ̅ⲓⲱⲥⲉⲇⲉⲕ ⲡⲛⲁϭ ⲛ̅ⲟⲩⲓ̈ⲉⲓⲃⲉ ⲁⲟⲩ ⲙⲁⲣⲉϥϭⲛ̅ϭⲁⲙ ⲛ̅ϭⲓ ⲡⲗⲁⲟⲥ ⲧⲏⲣϥ ⲙ̅ⲡⲕⲁϩ ⲡⲁϫⲉ ⲡϫⲁⲉⲓⲥ ⲧⲉⲧⲛ̅ⲣ̅ϩⲱⲃ ⲁⲃⲁⲗ ϫⲉ ⲁⲛⲁⲕ ϯⳉⲟⲟⲡ ⲛⲉⲙⲏⲧⲛⲉ ⲡⲁϫⲉ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ
ⲉⲧⲃⲉ ⲡϣⲉϫⲉ ⲉⲧⲁⲓ̈ⲥⲙⲛ̅ⲧϥ̅ ⲛⲉⲙⲏⲧⲛⲉ ⲉⲧⲉⲧⲛ̅ⲛⲏⲟⲩ ⲁⲃⲁⲗ ⳉⲛ̅ ⲕⲏⲙⲉ ⲁⲟⲩ ⲡⲁⲡ̅ⲛ̅ⲁ̅ ⲁϥⲱϩⲉ ⲁⲣⲉⲧϥ ⲛ̅ⲧⲉⲧⲛ̅ⲙⲏⲧⲉ ⲧⲱⲕ ⲛ̅ϩⲏⲧ
ϫⲉ ⲛⲉⲓ̈ ⲛⲉⲧϥϫⲟⲩ ⲙ̅ⲙⲁⲩ ⲛ̅ϭⲓ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ ϫⲉ ⲉⲧⲓ ⲕⲉⲥⲁⲡ ⲁⲛⲁⲕ ϯⲛⲁⲕⲓⲙ ⲁⲧⲡⲉ ⲙⲛ̅ ⲡⲕⲁϩ ⲙⲛ̅ ⲑⲁⲗⲁⲥⲥⲁ ⲙⲛ̅ ⲡⲉⲧϣⲟⲩⲱⲟⲩ
ⲁⲟⲩ ϯⲛⲁⲕⲓⲙ ⲁⲛϩⲉⲑⲛⲟⲥ ⲧⲏⲣⲟⲩ ⲧⲉⲛ̅ⲥⲱⲧⲡ ⲧⲏⲣⲟⲩ ⲛ̅ⲛϩⲉⲑⲛⲟⲥ ⲉⲓ ⲥⲉⲙⲟⲩϩ ⲡⲓⲏⲓ̈ ⲛ̅ⲉⲁⲩ ⲡⲁϫⲉ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ
ⲡⲱⲓ̈ ⲡⲉ ⲡⲛⲟⲩⲃ ⲁⲟⲩ ⲡⲱⲓ̈ ⲡⲉ ⲡϩⲉⲧ ⲡⲁϫⲉ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ
ⲁⲃⲁⲗ ϫⲉ ⲡⲉⲁⲩ ⲛ̅ⳉⲁⲉ ⲙ̅ⲡⲓⲏⲓ ϥⲛⲁⳉⲱⲡⲉ ⲉⲛⲉⲉϥ ⲁⲡⳉⲁⲣⲡ ⲡⲁϫⲉ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ ⲁⲟⲩ ϯⲛⲁϯ ⲛ̅ⲟⲩⲉⲓⲣⲏⲛⲏ ⲙ̅ⲡⲓⲙⲁ ⲡⲁϫⲉ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ ϯⲛⲁϯ ⲛ̅ⲟⲩⲉⲓⲣⲏⲛⲏ ⲙⲯⲩⲭⲏ ⲛⲟⲩⲁⲛ ⲛⲓⲙ ⲉⲧⲣ̅ϩⲱⲃ ⲁⲩⲥⲱⲟⲩϩ ⲁⳉⲟⲩⲛ ⲁⲧⲉϩⲟ ⲁⲣⲉⲧϥ ⲙⲡⲓⲣ̅ⲡⲉⲓⲉ.
ⳉⲛ̅ ⲥⲟⲩ ϫⲟⲩⲧ ⲉϥⲧⲉ ⲙⲡⲙⲁϩ ⲯⲓⲥ ⲛ̅ⲉⲃⲁⲧ ⳉⲛ̅ ⲧⲙⲁϩⲣⲙ̅ⲡⲉ ⲥⲛⲧⲉ ⲛϩⲓⲇⲁⲣⲓⲟⲥ ⲡϣⲉϫⲉ ⲙⲡϫⲁⲉⲓⲥ ⲁϥⳉⲱⲡⲉ ϣⲁ ⲁⲅⲅⲁⲓⲟⲥ ⲡⲡⲣⲟⲫⲏⲧⲏⲥ ⲉϥϫⲟⲩ ⲙ̅ⲙⲁⲥ
ϫⲉ ⲛⲉⲓ ⲛⲉⲧϥϫⲟⲩ ⲙ̅ⲙⲁⲩ ⲛ̅ϭⲓ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ ϫⲉ ⲛ̅ⲟⲩⲓ̈ⲉⲓⲃⲉ ϫⲛⲟⲩⲟⲩ ⲁⲩⲛⲟⲙⲟⲥ ⲉⲕϫⲟⲩ ⲙ̅ⲙⲁⲥ
ϫⲉ ⲁϣⲁ ⲟⲩⲣⲱⲙⲉ ϫⲓ ⲛ̅ⲟⲩⲉϥ ⲉϥⲟⲩⲁⲁⲃⲉ ⳉⲛ̅ ⲡⲧⲁⲡ ⲛⲧϥⳉⲁⲓ̈ⲧⲉ ⲁⲟⲩ ⲧⲉⲡⲧⲁⲡ ⲛⲧϥⳉⲁⲓ̈ⲧⲉ ϫⲱϩ ⲁⲩⲁⲉⲓⲕ ⲏ ⲁⲩϭⲛⲟⲩⲱⲙ ⲏ ⲁⲩⲏⲣⲡ ⲏ ⲁⲩⲛⲏϩ ⲏ ⲁϭⲛ̅ ⲟⲩⲱⲙ ⲛⲓⲙ ⲙⲏ ⲉϥⲛⲁⲧⲃ̅ⲃⲟⲩⲟ. ⲁⲩⲟⲩⲱϣⲃⲉ ⲛ̅ϭⲓ ⲛ̅ⲟⲩⲓ̈ⲉⲓⲃⲉ ϫⲉ ⲙ̅ⲙⲁⲛ.
ⲁⲟⲩ ⲡⲁϫⲉ ⲁⲅⲅⲁⲓⲟⲥ ϫⲉ ⲁϥϣⲁϫⲱⳉⲙⲉ ⲛ̅ϭⲓ ⲡⲉⲧϫⲁⳉⲙⲉ ⲏ ⲡⲁⲕⲁⲑⲁⲣⲧⲟⲥ ⳉⲛ̅ ⲧϥⲯⲩⲭⲏ ⲁⲗⲁⲟⲩⲉ ⲛ̅ⲛⲉⲓ̈ ⲛⲉ ϥⲛⲁϫⲱⳉⲙⲉ
ⲁϥⲟⲩⲱϣⲃⲉ ⲛ̅ϭⲓ ⲁⲅⲅⲁⲓⲟⲥ ⲉϥϫⲟⲩ ⲙ̅ⲙⲁⲥ ϫⲉ ⲧⲉⲓ̈ ⲧⳉⲉ ⲙ̅ⲡⲓⲗⲁⲟⲥ ⲁⲟⲩ ⲧⲉⲓ̈ ⲧⳉⲉ ⲙ̅ⲡⲓϩⲉⲑⲛⲟⲥ ⲙ̅ⲡⲁⲙ̅ⲧⲟ ⲁⲃⲁⲗ ⲡⲁϫⲉ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ ⲁⲟⲩ ⲧⲉⲓ̈ ⲧⳉⲉ ⲛ̅ⲛ̅ϩⲃⲏⲟⲩⲉ ⲧⲏⲣⲟⲩ ⲛ̅ⲛⲟⲩϭⲓϫ ⲁⲟⲩ ⲛⲉⲧⲛⲁⳉⲛⲁⲛ ⲁⲣⲁⲩ ⲥⲉⲛⲁϫⲱⳉⲙⲉ ⲥⲉⲛⲁⳉⲱⲡⲉ ⲛ̅ⲁⲕⲁⲑⲁⲣⲧⲟⲛ ⲉⲧⲃⲉ ⲛⲟⲩⲗⲏⲙⲙⲁ ⲛ̅ⳉⲁⲣⲡ ⲥⲉⲛⲁⲙ̅ⲕⲁϩ ⲛ̅ϩⲏⲧ ⲙ̅ⲡⲙ̅ⲧⲟ ⲁⲃⲁⲗ ⲛ̅ⲛⲟⲩⳉⲓⲥⲉ ⲁⲟⲩ ⲧⲉⲧⲛ̅ⲙⲁⲥⲧⲉ ⲛ̅ⲛⲉⲧϫⲡⲓⲟ ⳉⲛ̅ ⲙ̅ⲡⲩⲗⲏ
ϯⲛⲟⲩ ϭⲉ ⲕⲁⲁⲥ ⳉⲛ̅ ⲛⲉⲧⲛ̅ϩⲏⲧ ϫⲛ̅ⲙ̅ ⲡⲟⲟⲩⲉ ⲁⲟⲩ ⲙⲛ̅ⲛ̅ⲥⲱⲥ ⲉⲙⲡⲁⲧⲟⲩⲕⲁ ⲱⲛⲉ ⲁϫⲛ̅ ⲱⲛⲉ ⳉⲛ̅ ⲡⲣ̅ⲡⲉⲓ̈ⲉ ⲙⲡϫⲁⲉⲓⲥ
ϫⲉ ⲛⲁⲧⲉⲧⲛⲉ ⲛ̅ⳉⲉ ⲙ̅ⲡⲟⲩⲁⲉⲓϣ ⲉⲧⲉⲧⲛϯⲕⲉ ⲁⲩⲁϣⲉⲓ̈ ⲛ̅ϫⲟⲩⲱⲧ ⲛ̅ⳉⲉⲓ ⲛ̅ⲓ̈ⲱⲧ ⲁⲟⲩ ⲉⳉⲁⲣⲟⲩⲣⲙⲏⲧ ⲛ̅ⳉⲓ ⲛ̅ⲓ̈ⲱⲧ ⲁⲟⲩ ⲛⲉⳉⲁⲣⲉⲧⲉⲧⲛ̅ϯⲕⲉ ⲁⳉⲟⲩⲛ ⲁⲡⲓⲁⲙ ⳉⲁ ⲏⲣⲡ ⲁϫⲱⲗϩ ⲛⳉⲏⲧϥ ⲛⲧⲉⲓⲟⲩⲉ ⲙ̅ⲙⲉⲧⲣⲏⲧⲏⲥ ⲁⲟⲩ ⲛⲉⳉⲁⲣⲟⲩⲣ̅ ϫⲟⲩⲱⲧ ⲡⲉ
ⲁⲓ̈ⲣ̅ⲡⲁⲧⲁⲥⲥⲉ ⲙ̅ⲙⲱⲧⲛⲉ ⳉⲛ̅ ⲟⲩϣⲟⲩⲧ ⲁⲟⲩ ⳉⲛ̅ ⲟⲩϣⲱⲛⲉ ⲛ̅ⲓⲕⲧⲉⲣⲟⲥ ⲁⲟⲩ ⲛ̅ϩⲃⲏⲟⲩⲉ ⲧⲏⲣⲟⲩ ⲛ̅ⲛⲉⲧⲛ̅ϭⲓϫ ⲁⲓ̈ⲣ̅ⲡⲁⲧⲁⲥⲥⲉ ⲙ̅ⲙⲁⲩ ⳉⲛ̅ ⲡⲁⲗⲛⲡⲉ ⲁⲟⲩ ⲙⲡⲉⲧⲛ̅ⲕⲧⲉ ⲧⲏⲛⲉ ⲁⲣⲁⲓ̈ ⲡⲁϫⲉ ⲡϫⲁⲉⲓⲥ
ⲕⲁⲁⲥ ⲛⳉⲣⲏⲓ ⳉⲛ̅ ⲡⲉⲧⲛ̅ϩⲏⲧ ϫⲛ̅ⲙ̅ ⲡⲟⲟⲩⲉ ⲁⲃⲁⲗ ϫⲛ̅ⲛ̅ ⲥⲟⲩ ϫⲟⲩⲧ ⲉϥⲧⲉ ⲙ̅ⲡⲙⲁϩⲯⲓⲥ ⲛ̅ⲉⲃⲁⲧ ⲁⲟⲩ ϫⲛ̅ⲙ̅ ⲫⲟⲟⲩⲉ ⲉⲧⲁⲩⲥⲙⲛ̅ ⲥⲛ̅ⲧⲉ ⲙ̅ⲡⲣ̅ⲡⲉⲓ̈ⲉ ⲙ̅ⲡϫⲁⲉⲓⲥ ⲕⲁⲁⲥ ⳉⲛ̅ ⲡⲉⲧⲛ̅ϩⲏⲧ
ϫⲉ ⲥⲉⲛⲁⲙⲙⲉ ⲁⲣⲁⲩ ϫⲛ̅ⲛ̅ ϯⲛⲟⲩϩⲓ ⲡⳉⲓⲉⲓⲧ ⲁⲟⲩ ⲉⳉⲱⲡⲉ ⲧⲃⲟⲩ(sic) ⲉⲗⲁⲁⲗⲉ ⲙⲛ̅ ⲧⲃⲟⲩ ⲛ̅ⲕⲛ̅ⲧⲉ ⲙⲛ̅ ⲧⲃⲟⲩ ⲛ̅ⲗⲉϩⲙⲉⲛ ⲁⲟⲩ ⲛ̅ⲃⲟⲩ ⲛ̅ϫⲁⲉⲓⲧ ⲛⲉⲧⲉ ⲥⲉⲧⲉⲟⲩⲟ ⲉⲛ ⲁⲃⲁⲗ ⲙ̅ⲡⲟⲩⲕⲁⲣⲡⲟⲥ ϯⲛⲁⲥⲙⲟⲩ ⲁⲣⲁⲩ:
ⲁⲟⲩ ⲡϣⲉϫⲉ ⲙ̅ⲡϫⲁⲉⲓⲥ ⲁϥⳉⲱⲡⲉ ϣⲁ ⲁⲅⲅⲁⲓⲟⲥ ⲡⲡⲣⲟⲫⲏⲧⲏⲥ ⲙ̅ⲡⲙⲁϩⲥⲁⲡ ⲥⲛⲟ ⲛⲥⲟⲩϫⲟⲩⲧ ⲉϥⲧⲉ ⲙ̅ⲡⲉⲃⲁⲧ ⲉϥϫⲟⲩ ⲙ̅ⲙⲁⲥ
ϫⲉ ⲁϫⲓⲥ ⲛ̅ⲍⲟⲣⲟⲃⲁⲃⲉⲗ ⲡϣⲏⲣⲉ ⲛ̅ⲥⲁⲗⲁⲑⲓⲏⲗ ⲡⲁⲃⲁⲗ ⳉⲛ̅ ⲧⲫⲩⲗⲏ ⲛ̅ⲓ̈ⲟⲩⲇⲁ ⲉⲕϫⲟⲩ ⲙ̅ⲙⲁⲥ ⲛⲉϥ ϫⲉ ⲁⲛⲁⲕ ϯⲛⲁⲕⲓⲙ ⲁⲧⲡⲉ ⲙⲛ̅ ⲡⲕⲁϩ ⲙⲛ̅ ⲑⲁⲗⲁⲥⲥⲁ ⲙⲛ̅ ⲡⲉⲧϣⲟⲩⲱⲟⲩ
ⲁⲟⲩ ⲛ̅ⲑⲣⲟⲛⲟⲥ ⲛ̅ⲛ̅ⲣ̅ⲣⲁⲓ̈ ϯⲛⲁⲧⲉⲟⲩⲁⲩ ⲁⳉⲣⲏⲓ̈ ⲁⲟⲩ ϯⲛⲁⲧⲉⲕⲟ ⲛ̅ⲧϭⲁⲙ ⲛ̅ⲛ̅ⲣⲣⲁⲓ̈ ⲛⲛϩⲉⲑⲛⲟⲥ ⲁⲟⲩ ϯⲛⲁⲧⲉⲟⲩⲟ ⲁⳉⲣⲏⲓ̈ ⲛⲟⲩϩⲁⲣⲙⲁ ⲙⲛ̅ ⲉⲧⲧⲁⲗⲁⲉⲓⲧ ⲁⲣⲁⲩ ⲡⲟⲩⲉ ⲡⲟⲩⲉ ⳉⲛ̅ ⲟⲩⲥⲏϥⲉ ⲁϫⲛ̅ ⲡϥⲥⲁⲛ
ⳉⲛ̅ ⲫⲟⲟⲩⲉ ⲉⲧⲙ̅ⲙⲟ ⲡⲁϫⲉ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ ϯⲛⲁϫⲓⲧⲕ ⲍⲟⲣⲟⲃⲁⲃⲉⲗ ⲡϣⲏⲣⲉ ⲛ̅ⲥⲁⲗⲁⲑⲓⲏⲗ ⲡⲁⳉⲙ̅ⳉⲉⲗ ⲡⲁϫⲉ ⲡϫⲁⲉⲓⲥ ϯⲛⲁⲕⲁⲁⲕ ⲛ̅ⲧⳉⲉ ⲛ̅ⲟⲩⲥⲫⲣⲁⲅⲓⲥ ϫⲉ ⲁⲓⲟⲩⲁⳉⲕ ⲡⲁϫⲉ ⲡϫⲁⲉⲓⲥ ⲡⲡⲁⲛⲧⲟⲕⲣⲁⲧⲱⲣ:
ⲧⲉⲡⲣⲟⲥ: ⲕⲟⲗⲟⲥⲥⲁⲉⲓⲥ:
ⲧⲉⲡⲣⲟⲥ: ⲧⲓⲧⲟⲥ:
ⲧⲉⲡⲣⲟⲥ: ⲧⲓⲧⲟⲥ:
ⲧⲉⲡⲣⲟⲥ: ⲫⲓⲗⲏⲙⲱⲛ: ⲓⲇ:
