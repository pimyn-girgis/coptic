<!DOCTYPE html>
<html>
<head>
  <title>Epistle of St. James</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_of_st._james">Epistle of St. James</h2>
  <a href="#epistle_of_st._james1">1</a> <a href="#epistle_of_st._james2">2</a>
  <a href="#epistle_of_st._james3">3</a> <a href="#epistle_of_st._james4">4</a>
  <a href="#epistle_of_st._james5">5</a>
  <h3 id="epistle_of_st._james1">1</h3>

  <p><span style="color:#b00e23">(1)</span> Ἰάκωβος θεοῦ καὶ κυρίου Ἰησοῦ
  Χριστοῦ δοῦλος ταῖς δώδεκα φυλαῖς ταῖς ἐν τῇ διασπορᾷ χαίρειν. <span style=
  "color:#b00e23">(2)</span> Πᾶσαν χαρὰν ἡγήσασθε, ἀδελφοί μου, ὅταν πειρασμοῖς
  περιπέσητε ποικίλοις, <span style="color:#b00e23">(3)</span> γινώσκοντες ὅτι
  τὸ δοκίμιον ὑμῶν τῆς πίστεως κατεργάζεται ὑπομονήν· <span style=
  "color:#b00e23">(4)</span> ἡ δὲ ὑπομονὴ ἔργον τέλειον ἐχέτω, ἵνα ἦτε τέλειοι
  καὶ ὁλόκληροι, ἐν μηδενὶ λειπόμενοι. <span style="color:#b00e23">(5)</span>
  Εἰ δέ τις ὑμῶν λείπεται σοφίας, αἰτείτω παρὰ τοῦ διδόντος θεοῦ πᾶσιν ἁπλῶς
  καὶ μὴ ὀνειδίζοντος, καὶ δοθήσεται αὐτῷ· <span style=
  "color:#b00e23">(6)</span> αἰτείτω δὲ ἐν πίστει, μηδὲν διακρινόμενος, ὁ γὰρ
  διακρινόμενος ἔοικεν κλύδωνι θαλάσσης ἀνεμιζομένῳ καὶ ῥιπιζομένῳ·
  <span style="color:#b00e23">(7)</span> μὴ γὰρ οἰέσθω ὁ ἄνθρωπος ἐκεῖνος ὅτι
  λήμψεταί τι παρὰ τοῦ κυρίου <span style="color:#b00e23">(8)</span> ἀνὴρ
  δίψυχος, ἀκατάστατος ἐν πάσαις ταῖς ὁδοῖς αὐτοῦ. <span style=
  "color:#b00e23">(9)</span> Καυχάσθω δὲ ὁ ἀδελφὸς ὁ ταπεινὸς ἐν τῷ ὕψει αὐτοῦ,
  <span style="color:#b00e23">(10)</span> ὁ δὲ πλούσιος ἐν τῇ ταπεινώσει αὐτοῦ,
  ὅτι ὡς ἄνθος χόρτου παρελεύσεται. <span style="color:#b00e23">(11)</span>
  ἀνέτειλεν γὰρ ὁ ἥλιος σὺν τῷ καύσωνι καὶ ἐξήρανεν τὸν χόρτον, καὶ τὸ ἄνθος
  αὐτοῦ ἐξέπεσεν καὶ ἡ εὐπρέπεια τοῦ προσώπου αὐτοῦ ἀπώλετο· οὕτως καὶ ὁ
  πλούσιος ἐν ταῖς πορείαις αὐτοῦ μαρανθήσεται. <span style=
  "color:#b00e23">(12)</span> Μακάριος ἀνὴρ ὃς ὑπομένει πειρασμόν, ὅτι δόκιμος
  γενόμενος λήμψεται τὸν στέφανον τῆς ζωῆς, ὃν ἐπηγγείλατο τοῖς ἀγαπῶσιν αὐτόν.
  <span style="color:#b00e23">(13)</span> μηδεὶς πειραζόμενος λεγέτω ὅτι Ἀπὸ
  θεοῦ πειράζομαι· ὁ γὰρ θεὸς ἀπείραστός ἐστιν κακῶν, πειράζει δὲ αὐτὸς οὐδένα.
  <span style="color:#b00e23">(14)</span> ἕκαστος δὲ πειράζεται ὑπὸ τῆς ἰδίας
  ἐπιθυμίας ἐξελκόμενος καὶ δελεαζόμενος· <span style=
  "color:#b00e23">(15)</span> εἶτα ἡ ἐπιθυμία συλλαβοῦσα τίκτει ἁμαρτίαν, ἡ δὲ
  ἁμαρτία ἀποτελεσθεῖσα ἀποκύει θάνατον. <span style=
  "color:#b00e23">(16)</span> μὴ πλανᾶσθε, ἀδελφοί μου ἀγαπητοί. <span style=
  "color:#b00e23">(17)</span> Πᾶσα δόσις ἀγαθὴ καὶ πᾶν δώρημα τέλειον ἄνωθέν
  ἐστιν, καταβαῖνον ἀπὸ τοῦ πατρὸς τῶν φώτων, παρʼ ᾧ οὐκ ἔνι παραλλαγὴ ἢ τροπῆς
  ἀποσκίασμα. <span style="color:#b00e23">(18)</span> βουληθεὶς ἀπεκύησεν ἡμᾶς
  λόγῳ ἀληθείας, εἰς τὸ εἶναι ἡμᾶς ἀπαρχήν τινα τῶν αὐτοῦ κτισμάτων.
  <span style="color:#b00e23">(19)</span> Ἴστε, ἀδελφοί μου ἀγαπητοί. ἔστω δὲ
  πᾶς ἄνθρωπος ταχὺς εἰς τὸ ἀκοῦσαι, βραδὺς εἰς τὸ λαλῆσαι, βραδὺς εἰς ὀργήν,
  <span style="color:#b00e23">(20)</span> ὀργὴ γὰρ ἀνδρὸς δικαιοσύνην θεοῦ οὐκ
  ἐργάζεται. <span style="color:#b00e23">(21)</span> διὸ ἀποθέμενοι πᾶσαν
  ῥυπαρίαν καὶ περισσείαν κακίας ἐν πραΰτητι δέξασθε τὸν ἔμφυτον λόγον τὸν
  δυνάμενον σῶσαι τὰς ψυχὰς ὑμῶν. <span style="color:#b00e23">(22)</span>
  Γίνεσθε δὲ ποιηταὶ λόγου καὶ μὴ ἀκροαταὶ μόνον παραλογιζόμενοι ἑαυτούς.
  <span style="color:#b00e23">(23)</span> ὅτι εἴ τις ἀκροατὴς λόγου ἐστὶν καὶ
  οὐ ποιητής, οὗτος ἔοικεν ἀνδρὶ κατανοοῦντι τὸ πρόσωπον τῆς γενέσεως αὐτοῦ ἐν
  ἐσόπτρῳ, <span style="color:#b00e23">(24)</span> κατενόησεν γὰρ ἑαυτὸν καὶ
  ἀπελήλυθεν καὶ εὐθέως ἐπελάθετο ὁποῖος ἦν. <span style=
  "color:#b00e23">(25)</span> ὁ δὲ παρακύψας εἰς νόμον τέλειον τὸν τῆς
  ἐλευθερίας καὶ παραμείνας, οὐκ ἀκροατὴς ἐπιλησμονῆς γενόμενος ἀλλὰ ποιητὴς
  ἔργου, οὗτος μακάριος ἐν τῇ ποιήσει αὐτοῦ ἔσται. <span style=
  "color:#b00e23">(26)</span> Εἴ τις δοκεῖ θρησκὸς εἶναι μὴ χαλιναγωγῶν γλῶσσαν
  αὐτοῦ ἀλλὰ ἀπατῶν καρδίαν αὐτοῦ, τούτου μάταιος ἡ θρησκεία. <span style=
  "color:#b00e23">(27)</span> θρησκεία καθαρὰ καὶ ἀμίαντος παρὰ τῷ θεῷ καὶ
  πατρὶ αὕτη ἐστίν, ἐπισκέπτεσθαι ὀρφανοὺς καὶ χήρας ἐν τῇ θλίψει αὐτῶν,
  ἄσπιλον ἑαυτὸν τηρεῖν ἀπὸ τοῦ κόσμου.</p>

  <h3 id="epistle_of_st._james2">2</h3>

  <p><span style="color:#b00e23">(1)</span> Ἀδελφοί μου, μὴ ἐν προσωπολημψίαις
  ἔχετε τὴν πίστιν τοῦ κυρίου ἡμῶν Ἰησοῦ Χριστοῦ τῆς δόξης; <span style=
  "color:#b00e23">(2)</span> ἐὰν γὰρ εἰσέλθῃ εἰς συναγωγὴν ὑμῶν ἀνὴρ
  χρυσοδακτύλιος ἐν ἐσθῆτι λαμπρᾷ, εἰσέλθῃ δὲ καὶ πτωχὸς ἐν ῥυπαρᾷ ἐσθῆτι,
  <span style="color:#b00e23">(3)</span> ἐπιβλέψητε δὲ ἐπὶ τὸν φοροῦντα τὴν
  ἐσθῆτα τὴν λαμπρὰν καὶ εἴπητε· Σὺ κάθου ὧδε καλῶς, καὶ τῷ πτωχῷ εἴπητε· Σὺ
  στῆθι ἢ κάθου ἐκεῖ ὑπὸ τὸ ὑποπόδιόν μου, <span style=
  "color:#b00e23">(4)</span> οὐ διεκρίθητε ἐν ἑαυτοῖς καὶ ἐγένεσθε κριταὶ
  διαλογισμῶν πονηρῶν; <span style="color:#b00e23">(5)</span> ἀκούσατε, ἀδελφοί
  μου ἀγαπητοί. οὐχ ὁ θεὸς ἐξελέξατο τοὺς πτωχοὺς τῷ κόσμῳ πλουσίους ἐν πίστει
  καὶ κληρονόμους τῆς βασιλείας ἧς ἐπηγγείλατο τοῖς ἀγαπῶσιν αὐτόν;
  <span style="color:#b00e23">(6)</span> ὑμεῖς δὲ ἠτιμάσατε τὸν πτωχόν. οὐχ οἱ
  πλούσιοι καταδυναστεύουσιν ὑμῶν, καὶ αὐτοὶ ἕλκουσιν ὑμᾶς εἰς κριτήρια;
  <span style="color:#b00e23">(7)</span> οὐκ αὐτοὶ βλασφημοῦσιν τὸ καλὸν ὄνομα
  τὸ ἐπικληθὲν ἐφʼ ὑμᾶς; <span style="color:#b00e23">(8)</span> Εἰ μέντοι νόμον
  τελεῖτε βασιλικὸν κατὰ τὴν γραφήν Ἀγαπήσεις τὸν πλησίον σου ὡς σεαυτόν, καλῶς
  ποιεῖτε· <span style="color:#b00e23">(9)</span> εἰ δὲ προσωπολημπτεῖτε,
  ἁμαρτίαν ἐργάζεσθε, ἐλεγχόμενοι ὑπὸ τοῦ νόμου ὡς παραβάται. <span style=
  "color:#b00e23">(10)</span> ὅστις γὰρ ὅλον τὸν νόμον τηρήσῃ, πταίσῃ δὲ ἐν
  ἑνί, γέγονεν πάντων ἔνοχος. <span style="color:#b00e23">(11)</span> ὁ γὰρ
  εἰπών· Μὴ μοιχεύσῃς εἶπεν καί· Μὴ φονεύσῃς· εἰ δὲ οὐ μοιχεύεις φονεύεις δέ,
  γέγονας παραβάτης νόμου. <span style="color:#b00e23">(12)</span> οὕτως
  λαλεῖτε καὶ οὕτως ποιεῖτε ὡς διὰ νόμου ἐλευθερίας μέλλοντες κρίνεσθαι.
  <span style="color:#b00e23">(13)</span> ἡ γὰρ κρίσις ἀνέλεος τῷ μὴ ποιήσαντι
  ἔλεος· κατακαυχᾶται ἔλεος κρίσεως. <span style="color:#b00e23">(14)</span> Τί
  ὄφελος, ἀδελφοί μου, ἐὰν πίστιν λέγῃ τις ἔχειν ἔργα δὲ μὴ ἔχῃ; μὴ δύναται ἡ
  πίστις σῶσαι αὐτόν; <span style="color:#b00e23">(15)</span> ἐὰν ἀδελφὸς ἢ
  ἀδελφὴ γυμνοὶ ὑπάρχωσιν καὶ λειπόμενοι τῆς ἐφημέρου τροφῆς, <span style=
  "color:#b00e23">(16)</span> εἴπῃ δέ τις αὐτοῖς ἐξ ὑμῶν· Ὑπάγετε ἐν εἰρήνῃ,
  θερμαίνεσθε καὶ χορτάζεσθε, μὴ δῶτε δὲ αὐτοῖς τὰ ἐπιτήδεια τοῦ σώματος, τί
  ὄφελος; <span style="color:#b00e23">(17)</span> οὕτως καὶ ἡ πίστις, ἐὰν μὴ
  ἔχῃ ἔργα, νεκρά ἐστιν καθʼ ἑαυτήν. <span style="color:#b00e23">(18)</span>
  Ἀλλʼ ἐρεῖ τις· Σὺ πίστιν ἔχεις κἀγὼ ἔργα ἔχω. δεῖξόν μοι τὴν πίστιν σου χωρὶς
  τῶν ἔργων, κἀγώ σοι δείξω ἐκ τῶν ἔργων μου τὴν πίστιν. <span style=
  "color:#b00e23">(19)</span> σὺ πιστεύεις ὅτι εἷς ἐστιν ὁ θεός; καλῶς ποιεῖς·
  καὶ τὰ δαιμόνια πιστεύουσιν καὶ φρίσσουσιν. <span style=
  "color:#b00e23">(20)</span> θέλεις δὲ γνῶναι, ὦ ἄνθρωπε κενέ, ὅτι ἡ πίστις
  χωρὶς τῶν ἔργων ἀργή ἐστιν; <span style="color:#b00e23">(21)</span> Ἀβραὰμ ὁ
  πατὴρ ἡμῶν οὐκ ἐξ ἔργων ἐδικαιώθη, ἀνενέγκας Ἰσαὰκ τὸν υἱὸν αὐτοῦ ἐπὶ τὸ
  θυσιαστήριον; <span style="color:#b00e23">(22)</span> βλέπεις ὅτι ἡ πίστις
  συνήργει τοῖς ἔργοις αὐτοῦ καὶ ἐκ τῶν ἔργων ἡ πίστις ἐτελειώθη, <span style=
  "color:#b00e23">(23)</span> καὶ ἐπληρώθη ἡ γραφὴ ἡ λέγουσα· Ἐπίστευσεν δὲ
  Ἀβραὰμ τῷ θεῷ, καὶ ἐλογίσθη αὐτῷ εἰς δικαιοσύνην, καὶ φίλος θεοῦ ἐκλήθη.
  <span style="color:#b00e23">(24)</span> ὁρᾶτε ὅτι ἐξ ἔργων δικαιοῦται
  ἄνθρωπος καὶ οὐκ ἐκ πίστεως μόνον. <span style="color:#b00e23">(25)</span>
  ὁμοίως δὲ καὶ Ῥαὰβ ἡ πόρνη οὐκ ἐξ ἔργων ἐδικαιώθη, ὑποδεξαμένη τοὺς ἀγγέλους
  καὶ ἑτέρᾳ ὁδῷ ἐκβαλοῦσα; <span style="color:#b00e23">(26)</span> ὥσπερ γὰρ τὸ
  σῶμα χωρὶς πνεύματος νεκρόν ἐστιν, οὕτως καὶ ἡ πίστις χωρὶς ἔργων νεκρά
  ἐστιν.</p>

  <h3 id="epistle_of_st._james3">3</h3>

  <p><span style="color:#b00e23">(1)</span> Μὴ πολλοὶ διδάσκαλοι γίνεσθε,
  ἀδελφοί μου, εἰδότες ὅτι μεῖζον κρίμα λημψόμεθα· <span style=
  "color:#b00e23">(2)</span> πολλὰ γὰρ πταίομεν ἅπαντες. εἴ τις ἐν λόγῳ οὐ
  πταίει, οὗτος τέλειος ἀνήρ, δυνατὸς χαλιναγωγῆσαι καὶ ὅλον τὸ σῶμα.
  <span style="color:#b00e23">(3)</span> εἰ δὲ τῶν ἵππων τοὺς χαλινοὺς εἰς τὰ
  στόματα βάλλομεν εἰς τὸ πείθεσθαι αὐτοὺς ἡμῖν, καὶ ὅλον τὸ σῶμα αὐτῶν
  μετάγομεν. <span style="color:#b00e23">(4)</span> ἰδοὺ καὶ τὰ πλοῖα,
  τηλικαῦτα ὄντα καὶ ὑπὸ ἀνέμων σκληρῶν ἐλαυνόμενα, μετάγεται ὑπὸ ἐλαχίστου
  πηδαλίου ὅπου ἡ ὁρμὴ τοῦ εὐθύνοντος βούλεται· <span style=
  "color:#b00e23">(5)</span> οὕτως καὶ ἡ γλῶσσα μικρὸν μέλος ἐστὶν καὶ μεγάλα
  αὐχεῖ. Ἰδοὺ ἡλίκον πῦρ ἡλίκην ὕλην ἀνάπτει· <span style=
  "color:#b00e23">(6)</span> καὶ ἡ γλῶσσα πῦρ, ὁ κόσμος τῆς ἀδικίας ἡ γλῶσσα
  καθίσταται ἐν τοῖς μέλεσιν ἡμῶν, ἡ σπιλοῦσα ὅλον τὸ σῶμα καὶ φλογίζουσα τὸν
  τροχὸν τῆς γενέσεως καὶ φλογιζομένη ὑπὸ τῆς γεέννης. <span style=
  "color:#b00e23">(7)</span> πᾶσα γὰρ φύσις θηρίων τε καὶ πετεινῶν ἑρπετῶν τε
  καὶ ἐναλίων δαμάζεται καὶ δεδάμασται τῇ φύσει τῇ ἀνθρωπίνῃ· <span style=
  "color:#b00e23">(8)</span> τὴν δὲ γλῶσσαν οὐδεὶς δαμάσαι δύναται ἀνθρώπων·
  ἀκατάστατον κακόν, μεστὴ ἰοῦ θανατηφόρου. <span style=
  "color:#b00e23">(9)</span> ἐν αὐτῇ εὐλογοῦμεν τὸν κύριον καὶ πατέρα, καὶ ἐν
  αὐτῇ καταρώμεθα τοὺς ἀνθρώπους τοὺς καθʼ ὁμοίωσιν θεοῦ γεγονότας·
  <span style="color:#b00e23">(10)</span> ἐκ τοῦ αὐτοῦ στόματος ἐξέρχεται
  εὐλογία καὶ κατάρα. οὐ χρή, ἀδελφοί μου, ταῦτα οὕτως γίνεσθαι. <span style=
  "color:#b00e23">(11)</span> μήτι ἡ πηγὴ ἐκ τῆς αὐτῆς ὀπῆς βρύει τὸ γλυκὺ καὶ
  τὸ πικρόν; <span style="color:#b00e23">(12)</span> μὴ δύναται, ἀδελφοί μου,
  συκῆ ἐλαίας ποιῆσαι ἢ ἄμπελος σῦκα; οὔτε ἁλυκὸν γλυκὺ ποιῆσαι ὕδωρ.
  <span style="color:#b00e23">(13)</span> Τίς σοφὸς καὶ ἐπιστήμων ἐν ὑμῖν;
  δειξάτω ἐκ τῆς καλῆς ἀναστροφῆς τὰ ἔργα αὐτοῦ ἐν πραΰτητι σοφίας.
  <span style="color:#b00e23">(14)</span> εἰ δὲ ζῆλον πικρὸν ἔχετε καὶ ἐριθείαν
  ἐν τῇ καρδίᾳ ὑμῶν, μὴ κατακαυχᾶσθε καὶ ψεύδεσθε κατὰ τῆς ἀληθείας.
  <span style="color:#b00e23">(15)</span> οὐκ ἔστιν αὕτη ἡ σοφία ἄνωθεν
  κατερχομένη, ἀλλὰ ἐπίγειος, ψυχική, δαιμονιώδης· <span style=
  "color:#b00e23">(16)</span> ὅπου γὰρ ζῆλος καὶ ἐριθεία, ἐκεῖ ἀκαταστασία καὶ
  πᾶν φαῦλον πρᾶγμα. <span style="color:#b00e23">(17)</span> ἡ δὲ ἄνωθεν σοφία
  πρῶτον μὲν ἁγνή ἐστιν, ἔπειτα εἰρηνική, ἐπιεικής, εὐπειθής, μεστὴ ἐλέους καὶ
  καρπῶν ἀγαθῶν, ἀδιάκριτος, ἀνυπόκριτος· <span style=
  "color:#b00e23">(18)</span> καρπὸς δὲ δικαιοσύνης ἐν εἰρήνῃ σπείρεται τοῖς
  ποιοῦσιν εἰρήνην.</p>

  <h3 id="epistle_of_st._james4">4</h3>

  <p><span style="color:#b00e23">(1)</span> Πόθεν πόλεμοι καὶ πόθεν μάχαι ἐν
  ὑμῖν; οὐκ ἐντεῦθεν, ἐκ τῶν ἡδονῶν ὑμῶν τῶν στρατευομένων ἐν τοῖς μέλεσιν
  ὑμῶν; <span style="color:#b00e23">(2)</span> ἐπιθυμεῖτε, καὶ οὐκ ἔχετε·
  φονεύετε καὶ ζηλοῦτε, καὶ οὐ δύνασθε ἐπιτυχεῖν· μάχεσθε καὶ πολεμεῖτε. οὐκ
  ἔχετε διὰ τὸ μὴ αἰτεῖσθαι ὑμᾶς· <span style="color:#b00e23">(3)</span>
  αἰτεῖτε καὶ οὐ λαμβάνετε, διότι κακῶς αἰτεῖσθε, ἵνα ἐν ταῖς ἡδοναῖς ὑμῶν
  δαπανήσητε. <span style="color:#b00e23">(4)</span> μοιχαλίδες, οὐκ οἴδατε ὅτι
  ἡ φιλία τοῦ κόσμου ἔχθρα τοῦ θεοῦ ἐστιν; ὃς ἐὰν οὖν βουληθῇ φίλος εἶναι τοῦ
  κόσμου, ἐχθρὸς τοῦ θεοῦ καθίσταται. <span style="color:#b00e23">(5)</span> ἢ
  δοκεῖτε ὅτι κενῶς ἡ γραφὴ λέγει· Πρὸς φθόνον ἐπιποθεῖ τὸ πνεῦμα ὃ κατῴκισεν
  ἐν ἡμῖν; <span style="color:#b00e23">(6)</span> μείζονα δὲ δίδωσιν χάριν· διὸ
  λέγει· Ὁ θεὸς ὑπερηφάνοις ἀντιτάσσεται ταπεινοῖς δὲ δίδωσιν χάριν.
  <span style="color:#b00e23">(7)</span> ὑποτάγητε οὖν τῷ θεῷ· ἀντίστητε δὲ τῷ
  διαβόλῳ, καὶ φεύξεται ἀφʼ ὑμῶν· <span style="color:#b00e23">(8)</span>
  ἐγγίσατε τῷ θεῷ, καὶ ἐγγιεῖ ὑμῖν. καθαρίσατε χεῖρας, ἁμαρτωλοί, καὶ ἁγνίσατε
  καρδίας, δίψυχοι. <span style="color:#b00e23">(9)</span> ταλαιπωρήσατε καὶ
  πενθήσατε καὶ κλαύσατε· ὁ γέλως ὑμῶν εἰς πένθος μετατραπήτω καὶ ἡ χαρὰ εἰς
  κατήφειαν· <span style="color:#b00e23">(10)</span> ταπεινώθητε ἐνώπιον
  κυρίου, καὶ ὑψώσει ὑμᾶς. <span style="color:#b00e23">(11)</span> Μὴ
  καταλαλεῖτε ἀλλήλων, ἀδελφοί· ὁ καταλαλῶν ἀδελφοῦ ἢ κρίνων τὸν ἀδελφὸν αὐτοῦ
  καταλαλεῖ νόμου καὶ κρίνει νόμον· εἰ δὲ νόμον κρίνεις, οὐκ εἶ ποιητὴς νόμου
  ἀλλὰ κριτής. <span style="color:#b00e23">(12)</span> εἷς ἐστιν νομοθέτης καὶ
  κριτής, ὁ δυνάμενος σῶσαι καὶ ἀπολέσαι· σὺ δὲ τίς εἶ, ὁ κρίνων τὸν πλησίον;
  <span style="color:#b00e23">(13)</span> Ἄγε νῦν οἱ λέγοντες· Σήμερον ἢ αὔριον
  πορευσόμεθα εἰς τήνδε τὴν πόλιν καὶ ποιήσομεν ἐκεῖ ἐνιαυτὸν καὶ ἐμπορευσόμεθα
  καὶ κερδήσομεν· <span style="color:#b00e23">(14)</span> οἵτινες οὐκ ἐπίστασθε
  τὸ τῆς αὔριον ποία ἡ ζωὴ ὑμῶν· ἀτμὶς γάρ ἐστε ἡ πρὸς ὀλίγον φαινομένη, ἔπειτα
  καὶ ἀφανιζομένη· <span style="color:#b00e23">(15)</span> ἀντὶ τοῦ λέγειν
  ὑμᾶς· Ἐὰν ὁ κύριος θελήσῃ, καὶ ζήσομεν καὶ ποιήσομεν τοῦτο ἢ ἐκεῖνο.
  <span style="color:#b00e23">(16)</span> νῦν δὲ καυχᾶσθε ἐν ταῖς ἀλαζονείαις
  ὑμῶν· πᾶσα καύχησις τοιαύτη πονηρά ἐστιν. <span style=
  "color:#b00e23">(17)</span> εἰδότι οὖν καλὸν ποιεῖν καὶ μὴ ποιοῦντι, ἁμαρτία
  αὐτῷ ἐστιν.</p>

  <h3 id="epistle_of_st._james5">5</h3>

  <p><span style="color:#b00e23">(1)</span> Ἄγε νῦν οἱ πλούσιοι, κλαύσατε
  ὀλολύζοντες ἐπὶ ταῖς ταλαιπωρίαις ὑμῶν ταῖς ἐπερχομέναις. <span style=
  "color:#b00e23">(2)</span> ὁ πλοῦτος ὑμῶν σέσηπεν, καὶ τὰ ἱμάτια ὑμῶν
  σητόβρωτα γέγονεν, <span style="color:#b00e23">(3)</span> ὁ χρυσὸς ὑμῶν καὶ ὁ
  ἄργυρος κατίωται, καὶ ὁ ἰὸς αὐτῶν εἰς μαρτύριον ὑμῖν ἔσται καὶ φάγεται τὰς
  σάρκας ὑμῶν· ὡς πῦρ ἐθησαυρίσατε ἐν ἐσχάταις ἡμέραις. <span style=
  "color:#b00e23">(4)</span> ἰδοὺ ὁ μισθὸς τῶν ἐργατῶν τῶν ἀμησάντων τὰς χώρας
  ὑμῶν ὁ ἀφυστερημένος ἀφʼ ὑμῶν κράζει, καὶ αἱ βοαὶ τῶν θερισάντων εἰς τὰ ὦτα
  Κυρίου Σαβαὼθ εἰσεληλύθασιν· <span style="color:#b00e23">(5)</span>
  ἐτρυφήσατε ἐπὶ τῆς γῆς καὶ ἐσπαταλήσατε, ἐθρέψατε τὰς καρδίας ὑμῶν ἐν ἡμέρᾳ
  σφαγῆς. <span style="color:#b00e23">(6)</span> κατεδικάσατε, ἐφονεύσατε τὸν
  δίκαιον. οὐκ ἀντιτάσσεται ὑμῖν; <span style="color:#b00e23">(7)</span>
  Μακροθυμήσατε οὖν, ἀδελφοί, ἕως τῆς παρουσίας τοῦ κυρίου. ἰδοὺ ὁ γεωργὸς
  ἐκδέχεται τὸν τίμιον καρπὸν τῆς γῆς, μακροθυμῶν ἐπʼ αὐτῷ ἕως λάβῃ πρόϊμον καὶ
  ὄψιμον. <span style="color:#b00e23">(8)</span> μακροθυμήσατε καὶ ὑμεῖς,
  στηρίξατε τὰς καρδίας ὑμῶν, ὅτι ἡ παρουσία τοῦ κυρίου ἤγγικεν. <span style=
  "color:#b00e23">(9)</span> μὴ στενάζετε, ἀδελφοί, κατʼ ἀλλήλων, ἵνα μὴ
  κριθῆτε· ἰδοὺ ὁ κριτὴς πρὸ τῶν θυρῶν ἕστηκεν. <span style=
  "color:#b00e23">(10)</span> ὑπόδειγμα λάβετε, ἀδελφοί, τῆς κακοπαθίας καὶ τῆς
  μακροθυμίας τοὺς προφήτας, οἳ ἐλάλησαν ἐν τῷ ὀνόματι κυρίου. <span style=
  "color:#b00e23">(11)</span> ἰδοὺ μακαρίζομεν τοὺς ὑπομείναντας· τὴν ὑπομονὴν
  Ἰὼβ ἠκούσατε, καὶ τὸ τέλος κυρίου εἴδετε, ὅτι πολύσπλαγχνός ἐστιν ὁ κύριος
  καὶ οἰκτίρμων. <span style="color:#b00e23">(12)</span> Πρὸ πάντων δέ, ἀδελφοί
  μου, μὴ ὀμνύετε, μήτε τὸν οὐρανὸν μήτε τὴν γῆν μήτε ἄλλον τινὰ ὅρκον· ἤτω δὲ
  ὑμῶν τὸ Ναὶ ναὶ καὶ τὸ Οὒ οὔ, ἵνα μὴ ὑπὸ κρίσιν πέσητε. <span style=
  "color:#b00e23">(13)</span> Κακοπαθεῖ τις ἐν ὑμῖν; προσευχέσθω· εὐθυμεῖ τις;
  ψαλλέτω. <span style="color:#b00e23">(14)</span> ἀσθενεῖ τις ἐν ὑμῖν;
  προσκαλεσάσθω τοὺς πρεσβυτέρους τῆς ἐκκλησίας, καὶ προσευξάσθωσαν ἐπʼ αὐτὸν
  ἀλείψαντες αὐτὸν ἐλαίῳ ἐν τῷ ὀνόματι τοῦ κυρίου· <span style=
  "color:#b00e23">(15)</span> καὶ ἡ εὐχὴ τῆς πίστεως σώσει τὸν κάμνοντα, καὶ
  ἐγερεῖ αὐτὸν ὁ κύριος· κἂν ἁμαρτίας ᾖ πεποιηκώς, ἀφεθήσεται αὐτῷ.
  <span style="color:#b00e23">(16)</span> ἐξομολογεῖσθε οὖν ἀλλήλοις τὰς
  ἁμαρτίας καὶ εὔχεσθε ὑπὲρ ἀλλήλων, ὅπως ἰαθῆτε. πολὺ ἰσχύει δέησις δικαίου
  ἐνεργουμένη. <span style="color:#b00e23">(17)</span> Ἠλίας ἄνθρωπος ἦν
  ὁμοιοπαθὴς ἡμῖν, καὶ προσευχῇ προσηύξατο τοῦ μὴ βρέξαι, καὶ οὐκ ἔβρεξεν ἐπὶ
  τῆς γῆς ἐνιαυτοὺς τρεῖς καὶ μῆνας ἕξ· <span style="color:#b00e23">(18)</span>
  καὶ πάλιν προσηύξατο, καὶ ὁ οὐρανὸς ὑετὸν ἔδωκεν καὶ ἡ γῆ ἐβλάστησεν τὸν
  καρπὸν αὐτῆς. <span style="color:#b00e23">(19)</span> Ἀδελφοί μου, ἐάν τις ἐν
  ὑμῖν πλανηθῇ ἀπὸ τῆς ἀληθείας καὶ ἐπιστρέψῃ τις αὐτόν, <span style=
  "color:#b00e23">(20)</span> γινωσκέτω ὅτι ὁ ἐπιστρέψας ἁμαρτωλὸν ἐκ πλάνης
  ὁδοῦ αὐτοῦ σώσει ψυχὴν αὐτοῦ ἐκ θανάτου καὶ καλύψει πλῆθος ἁμαρτιῶν.</p>
</body>
</html>
