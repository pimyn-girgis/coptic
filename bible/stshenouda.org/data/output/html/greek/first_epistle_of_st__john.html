<!DOCTYPE html>
<html>
<head>
  <meta charset="utf-8">
  <title>First Epistle of St. John</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="first_epistle_of_st._john">First Epistle of St. John</h2>
  <a href="#first_epistle_of_st._john1">1</a> <a href=
  "#first_epistle_of_st._john2">2</a> <a href=
  "#first_epistle_of_st._john3">3</a> <a href=
  "#first_epistle_of_st._john4">4</a> <a href=
  "#first_epistle_of_st._john5">5</a>
  <h3 id="first_epistle_of_st._john1">1</h3>

  <p><span style="color:#b00e23">(1)</span> Ὃ ἦν ἀπʼ ἀρχῆς, ὃ ἀκηκόαμεν, ὃ
  ἑωράκαμεν τοῖς ὀφθαλμοῖς ἡμῶν, ὃ ἐθεασάμεθα καὶ αἱ χεῖρες ἡμῶν ἐψηλάφησαν,
  περὶ τοῦ λόγου τῆς ζωῆς— <span style="color:#b00e23">(2)</span> καὶ ἡ ζωὴ
  ἐφανερώθη, καὶ ἑωράκαμεν καὶ μαρτυροῦμεν καὶ ἀπαγγέλλομεν ὑμῖν τὴν ζωὴν τὴν
  αἰώνιον ἥτις ἦν πρὸς τὸν πατέρα καὶ ἐφανερώθη ἡμῖν— <span style=
  "color:#b00e23">(3)</span> ὃ ἑωράκαμεν καὶ ἀκηκόαμεν ἀπαγγέλλομεν καὶ ὑμῖν,
  ἵνα καὶ ὑμεῖς κοινωνίαν ἔχητε μεθʼ ἡμῶν· καὶ ἡ κοινωνία δὲ ἡ ἡμετέρα μετὰ τοῦ
  πατρὸς καὶ μετὰ τοῦ υἱοῦ αὐτοῦ Ἰησοῦ Χριστοῦ· <span style=
  "color:#b00e23">(4)</span> καὶ ταῦτα γράφομεν ἡμεῖς ἵνα ἡ χαρὰ ἡμῶν ᾖ
  πεπληρωμένη. <span style="color:#b00e23">(5)</span> Καὶ ἔστιν αὕτη ἡ ἀγγελία
  ἣν ἀκηκόαμεν ἀπʼ αὐτοῦ καὶ ἀναγγέλλομεν ὑμῖν, ὅτι ὁ θεὸς φῶς ἐστιν καὶ σκοτία
  ἐν αὐτῷ οὐκ ἔστιν οὐδεμία. <span style="color:#b00e23">(6)</span> ἐὰν εἴπωμεν
  ὅτι κοινωνίαν ἔχομεν μετʼ αὐτοῦ καὶ ἐν τῷ σκότει περιπατῶμεν, ψευδόμεθα καὶ
  οὐ ποιοῦμεν τὴν ἀλήθειαν· <span style="color:#b00e23">(7)</span> ἐὰν δὲ ἐν τῷ
  φωτὶ περιπατῶμεν ὡς αὐτός ἐστιν ἐν τῷ φωτί, κοινωνίαν ἔχομεν μετʼ ἀλλήλων καὶ
  τὸ αἷμα Ἰησοῦ τοῦ υἱοῦ αὐτοῦ καθαρίζει ἡμᾶς ἀπὸ πάσης ἁμαρτίας. <span style=
  "color:#b00e23">(8)</span> ἐὰν εἴπωμεν ὅτι ἁμαρτίαν οὐκ ἔχομεν, ἑαυτοὺς
  πλανῶμεν καὶ ἡ ἀλήθεια οὐκ ἔστιν ἐν ἡμῖν. <span style=
  "color:#b00e23">(9)</span> ἐὰν ὁμολογῶμεν τὰς ἁμαρτίας ἡμῶν, πιστός ἐστιν καὶ
  δίκαιος ἵνα ἀφῇ ἡμῖν τὰς ἁμαρτίας καὶ καθαρίσῃ ἡμᾶς ἀπὸ πάσης ἀδικίας.
  <span style="color:#b00e23">(10)</span> ἐὰν εἴπωμεν ὅτι οὐχ ἡμαρτήκαμεν,
  ψεύστην ποιοῦμεν αὐτὸν καὶ ὁ λόγος αὐτοῦ οὐκ ἔστιν ἐν ἡμῖν.</p>

  <h3 id="first_epistle_of_st._john2">2</h3>

  <p><span style="color:#b00e23">(1)</span> Τεκνία μου, ταῦτα γράφω ὑμῖν ἵνα μὴ
  ἁμάρτητε. καὶ ἐάν τις ἁμάρτῃ, παράκλητον ἔχομεν πρὸς τὸν πατέρα Ἰησοῦν
  Χριστὸν δίκαιον, <span style="color:#b00e23">(2)</span> καὶ αὐτὸς ἱλασμός
  ἐστιν περὶ τῶν ἁμαρτιῶν ἡμῶν, οὐ περὶ τῶν ἡμετέρων δὲ μόνον ἀλλὰ καὶ περὶ
  ὅλου τοῦ κόσμου. <span style="color:#b00e23">(3)</span> Καὶ ἐν τούτῳ
  γινώσκομεν ὅτι ἐγνώκαμεν αὐτόν, ἐὰν τὰς ἐντολὰς αὐτοῦ τηρῶμεν. <span style=
  "color:#b00e23">(4)</span> ὁ λέγων ὅτι Ἔγνωκα αὐτὸν καὶ τὰς ἐντολὰς αὐτοῦ μὴ
  τηρῶν ψεύστης ἐστίν, καὶ ἐν τούτῳ ἡ ἀλήθεια οὐκ ἔστιν· <span style=
  "color:#b00e23">(5)</span> ὃς δʼ ἂν τηρῇ αὐτοῦ τὸν λόγον, ἀληθῶς ἐν τούτῳ ἡ
  ἀγάπη τοῦ θεοῦ τετελείωται. ἐν τούτῳ γινώσκομεν ὅτι ἐν αὐτῷ ἐσμεν·
  <span style="color:#b00e23">(6)</span> ὁ λέγων ἐν αὐτῷ μένειν ὀφείλει καθὼς
  ἐκεῖνος περιεπάτησεν καὶ αὐτὸς περιπατεῖν. <span style=
  "color:#b00e23">(7)</span> Ἀγαπητοί, οὐκ ἐντολὴν καινὴν γράφω ὑμῖν, ἀλλʼ
  ἐντολὴν παλαιὰν ἣν εἴχετε ἀπʼ ἀρχῆς· ἡ ἐντολὴ ἡ παλαιά ἐστιν ὁ λόγος ὃν
  ἠκούσατε. <span style="color:#b00e23">(8)</span> πάλιν ἐντολὴν καινὴν γράφω
  ὑμῖν, ὅ ἐστιν ἀληθὲς ἐν αὐτῷ καὶ ἐν ὑμῖν, ὅτι ἡ σκοτία παράγεται καὶ τὸ φῶς
  τὸ ἀληθινὸν ἤδη φαίνει. <span style="color:#b00e23">(9)</span> ὁ λέγων ἐν τῷ
  φωτὶ εἶναι καὶ τὸν ἀδελφὸν αὐτοῦ μισῶν ἐν τῇ σκοτίᾳ ἐστὶν ἕως ἄρτι.
  <span style="color:#b00e23">(10)</span> ὁ ἀγαπῶν τὸν ἀδελφὸν αὐτοῦ ἐν τῷ φωτὶ
  μένει, καὶ σκάνδαλον ἐν αὐτῷ οὐκ ἔστιν· <span style=
  "color:#b00e23">(11)</span> ὁ δὲ μισῶν τὸν ἀδελφὸν αὐτοῦ ἐν τῇ σκοτίᾳ ἐστὶν
  καὶ ἐν τῇ σκοτίᾳ περιπατεῖ, καὶ οὐκ οἶδεν ποῦ ὑπάγει, ὅτι ἡ σκοτία ἐτύφλωσεν
  τοὺς ὀφθαλμοὺς αὐτοῦ. <span style="color:#b00e23">(12)</span> Γράφω ὑμῖν,
  τεκνία, ὅτι ἀφέωνται ὑμῖν αἱ ἁμαρτίαι διὰ τὸ ὄνομα αὐτοῦ· <span style=
  "color:#b00e23">(13)</span> γράφω ὑμῖν, πατέρες, ὅτι ἐγνώκατε τὸν ἀπʼ ἀρχῆς·
  γράφω ὑμῖν, νεανίσκοι, ὅτι νενικήκατε τὸν πονηρόν. <span style=
  "color:#b00e23">(14)</span> ἔγραψα ὑμῖν, παιδία, ὅτι ἐγνώκατε τὸν πατέρα·
  ἔγραψα ὑμῖν, πατέρες, ὅτι ἐγνώκατε τὸν ἀπʼ ἀρχῆς· ἔγραψα ὑμῖν, νεανίσκοι, ὅτι
  ἰσχυροί ἐστε καὶ ὁ λόγος τοῦ θεοῦ ἐν ὑμῖν μένει καὶ νενικήκατε τὸν πονηρόν.
  <span style="color:#b00e23">(15)</span> Μὴ ἀγαπᾶτε τὸν κόσμον μηδὲ τὰ ἐν τῷ
  κόσμῳ. ἐάν τις ἀγαπᾷ τὸν κόσμον, οὐκ ἔστιν ἡ ἀγάπη τοῦ πατρὸς ἐν αὐτῷ·
  <span style="color:#b00e23">(16)</span> ὅτι πᾶν τὸ ἐν τῷ κόσμῳ, ἡ ἐπιθυμία
  τῆς σαρκὸς καὶ ἡ ἐπιθυμία τῶν ὀφθαλμῶν καὶ ἡ ἀλαζονεία τοῦ βίου, οὐκ ἔστιν ἐκ
  τοῦ πατρός, ἀλλὰ ἐκ τοῦ κόσμου ἐστίν· <span style="color:#b00e23">(17)</span>
  καὶ ὁ κόσμος παράγεται καὶ ἡ ἐπιθυμία αὐτοῦ, ὁ δὲ ποιῶν τὸ θέλημα τοῦ θεοῦ
  μένει εἰς τὸν αἰῶνα. <span style="color:#b00e23">(18)</span> Παιδία, ἐσχάτη
  ὥρα ἐστίν, καὶ καθὼς ἠκούσατε ὅτι ἀντίχριστος ἔρχεται, καὶ νῦν ἀντίχριστοι
  πολλοὶ γεγόνασιν· ὅθεν γινώσκομεν ὅτι ἐσχάτη ὥρα ἐστίν. <span style=
  "color:#b00e23">(19)</span> ἐξ ἡμῶν ἐξῆλθαν, ἀλλʼ οὐκ ἦσαν ἐξ ἡμῶν· εἰ γὰρ ἐξ
  ἡμῶν ἦσαν, μεμενήκεισαν ἂν μεθʼ ἡμῶν· ἀλλʼ ἵνα φανερωθῶσιν ὅτι οὐκ εἰσὶν
  πάντες ἐξ ἡμῶν. <span style="color:#b00e23">(20)</span> καὶ ὑμεῖς χρῖσμα
  ἔχετε ἀπὸ τοῦ ἁγίου καὶ οἴδατε πάντες· <span style=
  "color:#b00e23">(21)</span> οὐκ ἔγραψα ὑμῖν ὅτι οὐκ οἴδατε τὴν ἀλήθειαν, ἀλλʼ
  ὅτι οἴδατε αὐτήν, καὶ ὅτι πᾶν ψεῦδος ἐκ τῆς ἀληθείας οὐκ ἔστιν. <span style=
  "color:#b00e23">(22)</span> τίς ἐστιν ὁ ψεύστης εἰ μὴ ὁ ἀρνούμενος ὅτι Ἰησοῦς
  οὐκ ἔστιν ὁ χριστός; οὗτός ἐστιν ὁ ἀντίχριστος, ὁ ἀρνούμενος τὸν πατέρα καὶ
  τὸν υἱόν. <span style="color:#b00e23">(23)</span> πᾶς ὁ ἀρνούμενος τὸν υἱὸν
  οὐδὲ τὸν πατέρα ἔχει· ὁ ὁμολογῶν τὸν υἱὸν καὶ τὸν πατέρα ἔχει. <span style=
  "color:#b00e23">(24)</span> ὑμεῖς ὃ ἠκούσατε ἀπʼ ἀρχῆς, ἐν ὑμῖν μενέτω· ἐὰν
  ἐν ὑμῖν μείνῃ ὃ ἀπʼ ἀρχῆς ἠκούσατε, καὶ ὑμεῖς ἐν τῷ υἱῷ καὶ ἐν τῷ πατρὶ
  μενεῖτε. <span style="color:#b00e23">(25)</span> καὶ αὕτη ἐστὶν ἡ ἐπαγγελία
  ἣν αὐτὸς ἐπηγγείλατο ἡμῖν, τὴν ζωὴν τὴν αἰώνιον. <span style=
  "color:#b00e23">(26)</span> Ταῦτα ἔγραψα ὑμῖν περὶ τῶν πλανώντων ὑμᾶς.
  <span style="color:#b00e23">(27)</span> καὶ ὑμεῖς τὸ χρῖσμα ὃ ἐλάβετε ἀπʼ
  αὐτοῦ μένει ἐν ὑμῖν, καὶ οὐ χρείαν ἔχετε ἵνα τις διδάσκῃ ὑμᾶς· ἀλλʼ ὡς τὸ
  αὐτοῦ χρῖσμα διδάσκει ὑμᾶς περὶ πάντων, καὶ ἀληθές ἐστιν καὶ οὐκ ἔστιν
  ψεῦδος, καὶ καθὼς ἐδίδαξεν ὑμᾶς, μένετε ἐν αὐτῷ. <span style=
  "color:#b00e23">(28)</span> Καὶ νῦν, τεκνία, μένετε ἐν αὐτῷ, ἵνα ἐὰν φανερωθῇ
  σχῶμεν παρρησίαν καὶ μὴ αἰσχυνθῶμεν ἀπʼ αὐτοῦ ἐν τῇ παρουσίᾳ αὐτοῦ.
  <span style="color:#b00e23">(29)</span> ἐὰν εἰδῆτε ὅτι δίκαιός ἐστιν,
  γινώσκετε ὅτι πᾶς ὁ ποιῶν τὴν δικαιοσύνην ἐξ αὐτοῦ γεγέννηται.</p>

  <h3 id="first_epistle_of_st._john3">3</h3>

  <p><span style="color:#b00e23">(1)</span> ἴδετε ποταπὴν ἀγάπην δέδωκεν ἡμῖν ὁ
  πατὴρ ἵνα τέκνα θεοῦ κληθῶμεν, καὶ ἐσμέν. διὰ τοῦτο ὁ κόσμος οὐ γινώσκει ἡμᾶς
  ὅτι οὐκ ἔγνω αὐτόν. <span style="color:#b00e23">(2)</span> ἀγαπητοί, νῦν
  τέκνα θεοῦ ἐσμεν, καὶ οὔπω ἐφανερώθη τί ἐσόμεθα. οἴδαμεν ὅτι ἐὰν φανερωθῇ
  ὅμοιοι αὐτῷ ἐσόμεθα, ὅτι ὀψόμεθα αὐτὸν καθώς ἐστιν. <span style=
  "color:#b00e23">(3)</span> καὶ πᾶς ὁ ἔχων τὴν ἐλπίδα ταύτην ἐπʼ αὐτῷ ἁγνίζει
  ἑαυτὸν καθὼς ἐκεῖνος ἁγνός ἐστιν. <span style="color:#b00e23">(4)</span> Πᾶς
  ὁ ποιῶν τὴν ἁμαρτίαν καὶ τὴν ἀνομίαν ποιεῖ, καὶ ἡ ἁμαρτία ἐστὶν ἡ ἀνομία.
  <span style="color:#b00e23">(5)</span> καὶ οἴδατε ὅτι ἐκεῖνος ἐφανερώθη ἵνα
  τὰς ἁμαρτίας ἄρῃ, καὶ ἁμαρτία ἐν αὐτῷ οὐκ ἔστιν. <span style=
  "color:#b00e23">(6)</span> πᾶς ὁ ἐν αὐτῷ μένων οὐχ ἁμαρτάνει· πᾶς ὁ ἁμαρτάνων
  οὐχ ἑώρακεν αὐτὸν οὐδὲ ἔγνωκεν αὐτόν. <span style="color:#b00e23">(7)</span>
  τεκνία, μηδεὶς πλανάτω ὑμᾶς· ὁ ποιῶν τὴν δικαιοσύνην δίκαιός ἐστιν, καθὼς
  ἐκεῖνος δίκαιός ἐστιν· <span style="color:#b00e23">(8)</span> ὁ ποιῶν τὴν
  ἁμαρτίαν ἐκ τοῦ διαβόλου ἐστίν, ὅτι ἀπʼ ἀρχῆς ὁ διάβολος ἁμαρτάνει. εἰς τοῦτο
  ἐφανερώθη ὁ υἱὸς τοῦ θεοῦ ἵνα λύσῃ τὰ ἔργα τοῦ διαβόλου. <span style=
  "color:#b00e23">(9)</span> πᾶς ὁ γεγεννημένος ἐκ τοῦ θεοῦ ἁμαρτίαν οὐ ποιεῖ,
  ὅτι σπέρμα αὐτοῦ ἐν αὐτῷ μένει, καὶ οὐ δύναται ἁμαρτάνειν, ὅτι ἐκ τοῦ θεοῦ
  γεγέννηται. <span style="color:#b00e23">(10)</span> ἐν τούτῳ φανερά ἐστιν τὰ
  τέκνα τοῦ θεοῦ καὶ τὰ τέκνα τοῦ διαβόλου· πᾶς ὁ μὴ ποιῶν δικαιοσύνην οὐκ
  ἔστιν ἐκ τοῦ θεοῦ, καὶ ὁ μὴ ἀγαπῶν τὸν ἀδελφὸν αὐτοῦ. <span style=
  "color:#b00e23">(11)</span> Ὅτι αὕτη ἐστὶν ἡ ἀγγελία ἣν ἠκούσατε ἀπʼ ἀρχῆς,
  ἵνα ἀγαπῶμεν ἀλλήλους· <span style="color:#b00e23">(12)</span> οὐ καθὼς Κάϊν
  ἐκ τοῦ πονηροῦ ἦν καὶ ἔσφαξεν τὸν ἀδελφὸν αὐτοῦ· καὶ χάριν τίνος ἔσφαξεν
  αὐτόν; ὅτι τὰ ἔργα αὐτοῦ πονηρὰ ἦν, τὰ δὲ τοῦ ἀδελφοῦ αὐτοῦ δίκαια.
  <span style="color:#b00e23">(13)</span> μὴ θαυμάζετε, ἀδελφοί, εἰ μισεῖ ὑμᾶς
  ὁ κόσμος. <span style="color:#b00e23">(14)</span> ἡμεῖς οἴδαμεν ὅτι
  μεταβεβήκαμεν ἐκ τοῦ θανάτου εἰς τὴν ζωήν, ὅτι ἀγαπῶμεν τοὺς ἀδελφούς· ὁ μὴ
  ἀγαπῶν μένει ἐν τῷ θανάτῳ. <span style="color:#b00e23">(15)</span> πᾶς ὁ
  μισῶν τὸν ἀδελφὸν αὐτοῦ ἀνθρωποκτόνος ἐστίν, καὶ οἴδατε ὅτι πᾶς ἀνθρωποκτόνος
  οὐκ ἔχει ζωὴν αἰώνιον ἐν αὐτῷ μένουσαν. <span style=
  "color:#b00e23">(16)</span> ἐν τούτῳ ἐγνώκαμεν τὴν ἀγάπην, ὅτι ἐκεῖνος ὑπὲρ
  ἡμῶν τὴν ψυχὴν αὐτοῦ ἔθηκεν· καὶ ἡμεῖς ὀφείλομεν ὑπὲρ τῶν ἀδελφῶν τὰς ψυχὰς
  θεῖναι. <span style="color:#b00e23">(17)</span> ὃς δʼ ἂν ἔχῃ τὸν βίον τοῦ
  κόσμου καὶ θεωρῇ τὸν ἀδελφὸν αὐτοῦ χρείαν ἔχοντα καὶ κλείσῃ τὰ σπλάγχνα αὐτοῦ
  ἀπʼ αὐτοῦ, πῶς ἡ ἀγάπη τοῦ θεοῦ μένει ἐν αὐτῷ; <span style=
  "color:#b00e23">(18)</span> Τεκνία, μὴ ἀγαπῶμεν λόγῳ μηδὲ τῇ γλώσσῃ ἀλλὰ ἐν
  ἔργῳ καὶ ἀληθείᾳ. <span style="color:#b00e23">(19)</span> ἐν τούτῳ γνωσόμεθα
  ὅτι ἐκ τῆς ἀληθείας ἐσμέν, καὶ ἔμπροσθεν αὐτοῦ πείσομεν τὴν καρδίαν ἡμῶν
  <span style="color:#b00e23">(20)</span> ὅτι ἐὰν καταγινώσκῃ ἡμῶν ἡ καρδία,
  ὅτι μείζων ἐστὶν ὁ θεὸς τῆς καρδίας ἡμῶν καὶ γινώσκει πάντα. <span style=
  "color:#b00e23">(21)</span> ἀγαπητοί, ἐὰν ἡ καρδία μὴ καταγινώσκῃ ἡμῶν,
  παρρησίαν ἔχομεν πρὸς τὸν θεόν, <span style="color:#b00e23">(22)</span> καὶ ὃ
  ἐὰν αἰτῶμεν λαμβάνομεν ἀπʼ αὐτοῦ, ὅτι τὰς ἐντολὰς αὐτοῦ τηροῦμεν καὶ τὰ
  ἀρεστὰ ἐνώπιον αὐτοῦ ποιοῦμεν. <span style="color:#b00e23">(23)</span> καὶ
  αὕτη ἐστὶν ἡ ἐντολὴ αὐτοῦ, ἵνα πιστεύσωμεν τῷ ὀνόματι τοῦ υἱοῦ αὐτοῦ Ἰησοῦ
  Χριστοῦ καὶ ἀγαπῶμεν ἀλλήλους, καθὼς ἔδωκεν ἐντολὴν ἡμῖν. <span style=
  "color:#b00e23">(24)</span> καὶ ὁ τηρῶν τὰς ἐντολὰς αὐτοῦ ἐν αὐτῷ μένει καὶ
  αὐτὸς ἐν αὐτῷ· καὶ ἐν τούτῳ γινώσκομεν ὅτι μένει ἐν ἡμῖν, ἐκ τοῦ πνεύματος οὗ
  ἡμῖν ἔδωκεν.</p>

  <h3 id="first_epistle_of_st._john4">4</h3>

  <p><span style="color:#b00e23">(1)</span> Ἀγαπητοί, μὴ παντὶ πνεύματι
  πιστεύετε, ἀλλὰ δοκιμάζετε τὰ πνεύματα εἰ ἐκ τοῦ θεοῦ ἐστιν, ὅτι πολλοὶ
  ψευδοπροφῆται ἐξεληλύθασιν εἰς τὸν κόσμον. <span style=
  "color:#b00e23">(2)</span> ἐν τούτῳ γινώσκετε τὸ πνεῦμα τοῦ θεοῦ· πᾶν πνεῦμα
  ὃ ὁμολογεῖ Ἰησοῦν Χριστὸν ἐν σαρκὶ ἐληλυθότα ἐκ τοῦ θεοῦ ἐστιν, <span style=
  "color:#b00e23">(3)</span> καὶ πᾶν πνεῦμα ὃ μὴ ὁμολογεῖ τὸν Ἰησοῦν ἐκ τοῦ
  θεοῦ οὐκ ἔστιν· καὶ τοῦτό ἐστιν τὸ τοῦ ἀντιχρίστου, ὃ ἀκηκόατε ὅτι ἔρχεται,
  καὶ νῦν ἐν τῷ κόσμῳ ἐστὶν ἤδη. <span style="color:#b00e23">(4)</span> ὑμεῖς
  ἐκ τοῦ θεοῦ ἐστε, τεκνία, καὶ νενικήκατε αὐτούς, ὅτι μείζων ἐστὶν ὁ ἐν ὑμῖν ἢ
  ὁ ἐν τῷ κόσμῳ· <span style="color:#b00e23">(5)</span> αὐτοὶ ἐκ τοῦ κόσμου
  εἰσίν· διὰ τοῦτο ἐκ τοῦ κόσμου λαλοῦσιν καὶ ὁ κόσμος αὐτῶν ἀκούει.
  <span style="color:#b00e23">(6)</span> ἡμεῖς ἐκ τοῦ θεοῦ ἐσμεν· ὁ γινώσκων
  τὸν θεὸν ἀκούει ἡμῶν, ὃς οὐκ ἔστιν ἐκ τοῦ θεοῦ οὐκ ἀκούει ἡμῶν. ἐκ τούτου
  γινώσκομεν τὸ πνεῦμα τῆς ἀληθείας καὶ τὸ πνεῦμα τῆς πλάνης. <span style=
  "color:#b00e23">(7)</span> Ἀγαπητοί, ἀγαπῶμεν ἀλλήλους, ὅτι ἡ ἀγάπη ἐκ τοῦ
  θεοῦ ἐστιν, καὶ πᾶς ὁ ἀγαπῶν ἐκ τοῦ θεοῦ γεγέννηται καὶ γινώσκει τὸν θεόν.
  <span style="color:#b00e23">(8)</span> ὁ μὴ ἀγαπῶν οὐκ ἔγνω τὸν θεόν, ὅτι ὁ
  θεὸς ἀγάπη ἐστίν. <span style="color:#b00e23">(9)</span> ἐν τούτῳ ἐφανερώθη ἡ
  ἀγάπη τοῦ θεοῦ ἐν ἡμῖν, ὅτι τὸν υἱὸν αὐτοῦ τὸν μονογενῆ ἀπέσταλκεν ὁ θεὸς εἰς
  τὸν κόσμον ἵνα ζήσωμεν διʼ αὐτοῦ. <span style="color:#b00e23">(10)</span> ἐν
  τούτῳ ἐστὶν ἡ ἀγάπη, οὐχ ὅτι ἡμεῖς ἠγαπήκαμεν τὸν θεόν, ἀλλʼ ὅτι αὐτὸς
  ἠγάπησεν ἡμᾶς καὶ ἀπέστειλεν τὸν υἱὸν αὐτοῦ ἱλασμὸν περὶ τῶν ἁμαρτιῶν ἡμῶν.
  <span style="color:#b00e23">(11)</span> ἀγαπητοί, εἰ οὕτως ὁ θεὸς ἠγάπησεν
  ἡμᾶς, καὶ ἡμεῖς ὀφείλομεν ἀλλήλους ἀγαπᾶν. <span style=
  "color:#b00e23">(12)</span> θεὸν οὐδεὶς πώποτε τεθέαται· ἐὰν ἀγαπῶμεν
  ἀλλήλους, ὁ θεὸς ἐν ἡμῖν μένει καὶ ἡ ἀγάπη αὐτοῦ ἐν ἡμῖν τετελειωμένη ἐστιν.
  <span style="color:#b00e23">(13)</span> Ἐν τούτῳ γινώσκομεν ὅτι ἐν αὐτῷ
  μένομεν καὶ αὐτὸς ἐν ἡμῖν, ὅτι ἐκ τοῦ πνεύματος αὐτοῦ δέδωκεν ἡμῖν.
  <span style="color:#b00e23">(14)</span> καὶ ἡμεῖς τεθεάμεθα καὶ μαρτυροῦμεν
  ὅτι ὁ πατὴρ ἀπέσταλκεν τὸν υἱὸν σωτῆρα τοῦ κόσμου. <span style=
  "color:#b00e23">(15)</span> ὃς ἐὰν ὁμολογήσῃ ὅτι Ἰησοῦς ἐστιν ὁ υἱὸς τοῦ
  θεοῦ, ὁ θεὸς ἐν αὐτῷ μένει καὶ αὐτὸς ἐν τῷ θεῷ. <span style=
  "color:#b00e23">(16)</span> καὶ ἡμεῖς ἐγνώκαμεν καὶ πεπιστεύκαμεν τὴν ἀγάπην
  ἣν ἔχει ὁ θεὸς ἐν ἡμῖν. Ὁ θεὸς ἀγάπη ἐστίν, καὶ ὁ μένων ἐν τῇ ἀγάπῃ ἐν τῷ θεῷ
  μένει καὶ ὁ θεὸς ἐν αὐτῷ μένει. <span style="color:#b00e23">(17)</span> ἐν
  τούτῳ τετελείωται ἡ ἀγάπη μεθʼ ἡμῶν, ἵνα παρρησίαν ἔχωμεν ἐν τῇ ἡμέρᾳ τῆς
  κρίσεως, ὅτι καθὼς ἐκεῖνός ἐστιν καὶ ἡμεῖς ἐσμεν ἐν τῷ κόσμῳ τούτῳ.
  <span style="color:#b00e23">(18)</span> φόβος οὐκ ἔστιν ἐν τῇ ἀγάπῃ, ἀλλʼ ἡ
  τελεία ἀγάπη ἔξω βάλλει τὸν φόβον, ὅτι ὁ φόβος κόλασιν ἔχει, ὁ δὲ φοβούμενος
  οὐ τετελείωται ἐν τῇ ἀγάπῃ. <span style="color:#b00e23">(19)</span> ἡμεῖς
  ἀγαπῶμεν, ὅτι αὐτὸς πρῶτος ἠγάπησεν ἡμᾶς. <span style=
  "color:#b00e23">(20)</span> ἐάν τις εἴπῃ ὅτι Ἀγαπῶ τὸν θεόν, καὶ τὸν ἀδελφὸν
  αὐτοῦ μισῇ, ψεύστης ἐστίν· ὁ γὰρ μὴ ἀγαπῶν τὸν ἀδελφὸν αὐτοῦ ὃν ἑώρακεν, τὸν
  θεὸν ὃν οὐχ ἑώρακεν οὐ δύναται ἀγαπᾶν. <span style=
  "color:#b00e23">(21)</span> καὶ ταύτην τὴν ἐντολὴν ἔχομεν ἀπʼ αὐτοῦ, ἵνα ὁ
  ἀγαπῶν τὸν θεὸν ἀγαπᾷ καὶ τὸν ἀδελφὸν αὐτοῦ.</p>

  <h3 id="first_epistle_of_st._john5">5</h3>

  <p><span style="color:#b00e23">(1)</span> Πᾶς ὁ πιστεύων ὅτι Ἰησοῦς ἐστιν ὁ
  χριστὸς ἐκ τοῦ θεοῦ γεγέννηται, καὶ πᾶς ὁ ἀγαπῶν τὸν γεννήσαντα ἀγαπᾷ καὶ τὸν
  γεγεννημένον ἐξ αὐτοῦ. <span style="color:#b00e23">(2)</span> ἐν τούτῳ
  γινώσκομεν ὅτι ἀγαπῶμεν τὰ τέκνα τοῦ θεοῦ, ὅταν τὸν θεὸν ἀγαπῶμεν καὶ τὰς
  ἐντολὰς αὐτοῦ ποιῶμεν· <span style="color:#b00e23">(3)</span> αὕτη γάρ ἐστιν
  ἡ ἀγάπη τοῦ θεοῦ ἵνα τὰς ἐντολὰς αὐτοῦ τηρῶμεν, καὶ αἱ ἐντολαὶ αὐτοῦ βαρεῖαι
  οὐκ εἰσίν, <span style="color:#b00e23">(4)</span> ὅτι πᾶν τὸ γεγεννημένον ἐκ
  τοῦ θεοῦ νικᾷ τὸν κόσμον. καὶ αὕτη ἐστὶν ἡ νίκη ἡ νικήσασα τὸν κόσμον, ἡ
  πίστις ἡμῶν· <span style="color:#b00e23">(5)</span> τίς δέ ἐστιν ὁ νικῶν τὸν
  κόσμον εἰ μὴ ὁ πιστεύων ὅτι Ἰησοῦς ἐστιν ὁ υἱὸς τοῦ θεοῦ; <span style=
  "color:#b00e23">(6)</span> Οὗτός ἐστιν ὁ ἐλθὼν διʼ ὕδατος καὶ αἵματος, Ἰησοῦς
  Χριστός· οὐκ ἐν τῷ ὕδατι μόνον ἀλλʼ ἐν τῷ ὕδατι καὶ ἐν τῷ αἵματι· καὶ τὸ
  πνεῦμά ἐστιν τὸ μαρτυροῦν, ὅτι τὸ πνεῦμά ἐστιν ἡ ἀλήθεια. <span style=
  "color:#b00e23">(7)</span> ὅτι τρεῖς εἰσιν οἱ μαρτυροῦντες, <span style=
  "color:#b00e23">(8)</span> τὸ πνεῦμα καὶ τὸ ὕδωρ καὶ τὸ αἷμα, καὶ οἱ τρεῖς
  εἰς τὸ ἕν εἰσιν. <span style="color:#b00e23">(9)</span> εἰ τὴν μαρτυρίαν τῶν
  ἀνθρώπων λαμβάνομεν, ἡ μαρτυρία τοῦ θεοῦ μείζων ἐστίν, ὅτι αὕτη ἐστὶν ἡ
  μαρτυρία τοῦ θεοῦ ὅτι μεμαρτύρηκεν περὶ τοῦ υἱοῦ αὐτοῦ. <span style=
  "color:#b00e23">(10)</span> ὁ πιστεύων εἰς τὸν υἱὸν τοῦ θεοῦ ἔχει τὴν
  μαρτυρίαν ἐν αὑτῷ· ὁ μὴ πιστεύων τῷ θεῷ ψεύστην πεποίηκεν αὐτόν, ὅτι οὐ
  πεπίστευκεν εἰς τὴν μαρτυρίαν ἣν μεμαρτύρηκεν ὁ θεὸς περὶ τοῦ υἱοῦ αὐτοῦ.
  <span style="color:#b00e23">(11)</span> καὶ αὕτη ἐστὶν ἡ μαρτυρία, ὅτι ζωὴν
  αἰώνιον ἔδωκεν ὁ θεὸς ἡμῖν, καὶ αὕτη ἡ ζωὴ ἐν τῷ υἱῷ αὐτοῦ ἐστιν.
  <span style="color:#b00e23">(12)</span> ὁ ἔχων τὸν υἱὸν ἔχει τὴν ζωήν· ὁ μὴ
  ἔχων τὸν υἱὸν τοῦ θεοῦ τὴν ζωὴν οὐκ ἔχει. <span style=
  "color:#b00e23">(13)</span> Ταῦτα ἔγραψα ὑμῖν ἵνα εἰδῆτε ὅτι ζωὴν ἔχετε
  αἰώνιον, τοῖς πιστεύουσιν εἰς τὸ ὄνομα τοῦ υἱοῦ τοῦ θεοῦ. <span style=
  "color:#b00e23">(14)</span> καὶ αὕτη ἐστὶν ἡ παρρησία ἣν ἔχομεν πρὸς αὐτόν,
  ὅτι ἐάν τι αἰτώμεθα κατὰ τὸ θέλημα αὐτοῦ ἀκούει ἡμῶν. <span style=
  "color:#b00e23">(15)</span> καὶ ἐὰν οἴδαμεν ὅτι ἀκούει ἡμῶν ὃ ἐὰν αἰτώμεθα,
  οἴδαμεν ὅτι ἔχομεν τὰ αἰτήματα ἃ ᾐτήκαμεν ἀπʼ αὐτοῦ. <span style=
  "color:#b00e23">(16)</span> ἐάν τις ἴδῃ τὸν ἀδελφὸν αὐτοῦ ἁμαρτάνοντα
  ἁμαρτίαν μὴ πρὸς θάνατον, αἰτήσει, καὶ δώσει αὐτῷ ζωήν, τοῖς ἁμαρτάνουσιν μὴ
  πρὸς θάνατον. ἔστιν ἁμαρτία πρὸς θάνατον· οὐ περὶ ἐκείνης λέγω ἵνα ἐρωτήσῃ.
  <span style="color:#b00e23">(17)</span> πᾶσα ἀδικία ἁμαρτία ἐστίν, καὶ ἔστιν
  ἁμαρτία οὐ πρὸς θάνατον. <span style="color:#b00e23">(18)</span> Οἴδαμεν ὅτι
  πᾶς ὁ γεγεννημένος ἐκ τοῦ θεοῦ οὐχ ἁμαρτάνει, ἀλλʼ ὁ γεννηθεὶς ἐκ τοῦ θεοῦ
  τηρεῖ αὐτόν, καὶ ὁ πονηρὸς οὐχ ἅπτεται αὐτοῦ. <span style=
  "color:#b00e23">(19)</span> οἴδαμεν ὅτι ἐκ τοῦ θεοῦ ἐσμεν, καὶ ὁ κόσμος ὅλος
  ἐν τῷ πονηρῷ κεῖται. <span style="color:#b00e23">(20)</span> οἴδαμεν δὲ ὅτι ὁ
  υἱὸς τοῦ θεοῦ ἥκει, καὶ δέδωκεν ἡμῖν διάνοιαν ἵνα γινώσκωμεν τὸν ἀληθινόν·
  καὶ ἐσμὲν ἐν τῷ ἀληθινῷ, ἐν τῷ υἱῷ αὐτοῦ Ἰησοῦ Χριστῷ. οὗτός ἐστιν ὁ ἀληθινὸς
  θεὸς καὶ ζωὴ αἰώνιος. <span style="color:#b00e23">(21)</span> Τεκνία,
  φυλάξατε ἑαυτὰ ἀπὸ τῶν εἰδώλων.</p>
</body>
</html>
