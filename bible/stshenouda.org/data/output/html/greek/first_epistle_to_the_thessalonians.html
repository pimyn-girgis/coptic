<!DOCTYPE html>
<html>
<head>
  <title>First Epistle to the Thessalonians</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="first_epistle_to_the_thessalonians">First Epistle to the
  Thessalonians</h2><a href="#first_epistle_to_the_thessalonians1">1</a>
  <a href="#first_epistle_to_the_thessalonians2">2</a> <a href=
  "#first_epistle_to_the_thessalonians3">3</a> <a href=
  "#first_epistle_to_the_thessalonians4">4</a> <a href=
  "#first_epistle_to_the_thessalonians5">5</a>
  <h3 id="first_epistle_to_the_thessalonians1">1</h3><span style=
  "color:#b00e23">(1)</span> Παῦλος καὶ Σιλουανὸς καὶ Τιμόθεος τῇ ἐκκλησίᾳ
  Θεσσαλονικέων ἐν θεῷ πατρὶ καὶ κυρίῳ Ἰησοῦ Χριστῷ· χάρις ὑμῖν καὶ εἰρήνη.
  <span style="color:#b00e23">(2)</span> Εὐχαριστοῦμεν τῷ θεῷ πάντοτε περὶ
  πάντων ὑμῶν μνείαν ποιούμενοι ἐπὶ τῶν προσευχῶν ἡμῶν, ἀδιαλείπτως
  <span style="color:#b00e23">(3)</span> μνημονεύοντες ὑμῶν τοῦ ἔργου τῆς
  πίστεως καὶ τοῦ κόπου τῆς ἀγάπης καὶ τῆς ὑπομονῆς τῆς ἐλπίδος τοῦ κυρίου ἡμῶν
  Ἰησοῦ Χριστοῦ ἔμπροσθεν τοῦ θεοῦ καὶ πατρὸς ἡμῶν, <span style=
  "color:#b00e23">(4)</span> εἰδότες, ἀδελφοὶ ἠγαπημένοι ὑπὸ θεοῦ, τὴν ἐκλογὴν
  ὑμῶν, <span style="color:#b00e23">(5)</span> ὅτι τὸ εὐαγγέλιον ἡμῶν οὐκ
  ἐγενήθη εἰς ὑμᾶς ἐν λόγῳ μόνον ἀλλὰ καὶ ἐν δυνάμει καὶ ἐν πνεύματι ἁγίῳ καὶ
  πληροφορίᾳ πολλῇ, καθὼς οἴδατε οἷοι ἐγενήθημεν ἐν ὑμῖν διʼ ὑμᾶς· <span style=
  "color:#b00e23">(6)</span> καὶ ὑμεῖς μιμηταὶ ἡμῶν ἐγενήθητε καὶ τοῦ κυρίου,
  δεξάμενοι τὸν λόγον ἐν θλίψει πολλῇ μετὰ χαρᾶς πνεύματος ἁγίου, <span style=
  "color:#b00e23">(7)</span> ὥστε γενέσθαι ὑμᾶς τύπον πᾶσιν τοῖς πιστεύουσιν ἐν
  τῇ Μακεδονίᾳ καὶ ἐν τῇ Ἀχαΐᾳ. <span style="color:#b00e23">(8)</span> ἀφʼ ὑμῶν
  γὰρ ἐξήχηται ὁ λόγος τοῦ κυρίου οὐ μόνον ἐν τῇ Μακεδονίᾳ καὶ Ἀχαΐᾳ, ἀλλʼ ἐν
  παντὶ τόπῳ ἡ πίστις ὑμῶν ἡ πρὸς τὸν θεὸν ἐξελήλυθεν, ὥστε μὴ χρείαν ἔχειν
  ἡμᾶς λαλεῖν τι· <span style="color:#b00e23">(9)</span> αὐτοὶ γὰρ περὶ ἡμῶν
  ἀπαγγέλλουσιν ὁποίαν εἴσοδον ἔσχομεν πρὸς ὑμᾶς, καὶ πῶς ἐπεστρέψατε πρὸς τὸν
  θεὸν ἀπὸ τῶν εἰδώλων δουλεύειν θεῷ ζῶντι καὶ ἀληθινῷ, <span style=
  "color:#b00e23">(10)</span> καὶ ἀναμένειν τὸν υἱὸν αὐτοῦ ἐκ τῶν οὐρανῶν, ὃν
  ἤγειρεν ἐκ τῶν νεκρῶν, Ἰησοῦν τὸν ῥυόμενον ἡμᾶς ἐκ τῆς ὀργῆς τῆς ἐρχομένης.
  <h3 id="first_epistle_to_the_thessalonians2">2</h3><span style=
  "color:#b00e23">(1)</span> Αὐτοὶ γὰρ οἴδατε, ἀδελφοί, τὴν εἴσοδον ἡμῶν τὴν
  πρὸς ὑμᾶς ὅτι οὐ κενὴ γέγονεν, <span style="color:#b00e23">(2)</span> ἀλλὰ
  προπαθόντες καὶ ὑβρισθέντες καθὼς οἴδατε ἐν Φιλίπποις ἐπαρρησιασάμεθα ἐν τῷ
  θεῷ ἡμῶν λαλῆσαι πρὸς ὑμᾶς τὸ εὐαγγέλιον τοῦ θεοῦ ἐν πολλῷ ἀγῶνι.
  <span style="color:#b00e23">(3)</span> ἡ γὰρ παράκλησις ἡμῶν οὐκ ἐκ πλάνης
  οὐδὲ ἐξ ἀκαθαρσίας οὐδὲ ἐν δόλῳ, <span style="color:#b00e23">(4)</span> ἀλλὰ
  καθὼς δεδοκιμάσμεθα ὑπὸ τοῦ θεοῦ πιστευθῆναι τὸ εὐαγγέλιον οὕτως λαλοῦμεν,
  οὐχ ὡς ἀνθρώποις ἀρέσκοντες ἀλλὰ θεῷ τῷ δοκιμάζοντι τὰς καρδίας ἡμῶν.
  <span style="color:#b00e23">(5)</span> οὔτε γάρ ποτε ἐν λόγῳ κολακείας
  ἐγενήθημεν, καθὼς οἴδατε, οὔτε ἐν προφάσει πλεονεξίας, θεὸς μάρτυς,
  <span style="color:#b00e23">(6)</span> οὔτε ζητοῦντες ἐξ ἀνθρώπων δόξαν, οὔτε
  ἀφʼ ὑμῶν οὔτε ἀπʼ ἄλλων, <span style="color:#b00e23">(7)</span> δυνάμενοι ἐν
  βάρει εἶναι ὡς Χριστοῦ ἀπόστολοι· ἀλλὰ ἐγενήθημεν ἤπιοι ἐν μέσῳ ὑμῶν, ὡς ἐὰν
  τροφὸς θάλπῃ τὰ ἑαυτῆς τέκνα· <span style="color:#b00e23">(8)</span> οὕτως
  ὁμειρόμενοι ὑμῶν εὐδοκοῦμεν μεταδοῦναι ὑμῖν οὐ μόνον τὸ εὐαγγέλιον τοῦ θεοῦ
  ἀλλὰ καὶ τὰς ἑαυτῶν ψυχάς, διότι ἀγαπητοὶ ἡμῖν ἐγενήθητε. <span style=
  "color:#b00e23">(9)</span> Μνημονεύετε γάρ, ἀδελφοί, τὸν κόπον ἡμῶν καὶ τὸν
  μόχθον· νυκτὸς καὶ ἡμέρας ἐργαζόμενοι πρὸς τὸ μὴ ἐπιβαρῆσαί τινα ὑμῶν
  ἐκηρύξαμεν εἰς ὑμᾶς τὸ εὐαγγέλιον τοῦ θεοῦ. <span style=
  "color:#b00e23">(10)</span> ὑμεῖς μάρτυρες καὶ ὁ θεός, ὡς ὁσίως καὶ δικαίως
  καὶ ἀμέμπτως ὑμῖν τοῖς πιστεύουσιν ἐγενήθημεν, <span style=
  "color:#b00e23">(11)</span> καθάπερ οἴδατε ὡς ἕνα ἕκαστον ὑμῶν ὡς πατὴρ τέκνα
  ἑαυτοῦ <span style="color:#b00e23">(12)</span> παρακαλοῦντες ὑμᾶς καὶ
  παραμυθούμενοι καὶ μαρτυρόμενοι, εἰς τὸ περιπατεῖν ὑμᾶς ἀξίως τοῦ θεοῦ τοῦ
  καλοῦντος ὑμᾶς εἰς τὴν ἑαυτοῦ βασιλείαν καὶ δόξαν. <span style=
  "color:#b00e23">(13)</span> Καὶ διὰ τοῦτο καὶ ἡμεῖς εὐχαριστοῦμεν τῷ θεῷ
  ἀδιαλείπτως, ὅτι παραλαβόντες λόγον ἀκοῆς παρʼ ἡμῶν τοῦ θεοῦ ἐδέξασθε οὐ
  λόγον ἀνθρώπων ἀλλὰ καθὼς ἀληθῶς ἐστὶν λόγον θεοῦ, ὃς καὶ ἐνεργεῖται ἐν ὑμῖν
  τοῖς πιστεύουσιν. <span style="color:#b00e23">(14)</span> ὑμεῖς γὰρ μιμηταὶ
  ἐγενήθητε, ἀδελφοί, τῶν ἐκκλησιῶν τοῦ θεοῦ τῶν οὐσῶν ἐν τῇ Ἰουδαίᾳ ἐν Χριστῷ
  Ἰησοῦ, ὅτι τὰ αὐτὰ ἐπάθετε καὶ ὑμεῖς ὑπὸ τῶν ἰδίων συμφυλετῶν καθὼς καὶ αὐτοὶ
  ὑπὸ τῶν Ἰουδαίων <span style="color:#b00e23">(15)</span> τῶν καὶ τὸν κύριον
  ἀποκτεινάντων Ἰησοῦν καὶ τοὺς προφήτας καὶ ἡμᾶς ἐκδιωξάντων, καὶ θεῷ μὴ
  ἀρεσκόντων, καὶ πᾶσιν ἀνθρώποις ἐναντίων, <span style=
  "color:#b00e23">(16)</span> κωλυόντων ἡμᾶς τοῖς ἔθνεσιν λαλῆσαι ἵνα σωθῶσιν,
  εἰς τὸ ἀναπληρῶσαι αὐτῶν τὰς ἁμαρτίας πάντοτε. ἔφθασεν δὲ ἐπʼ αὐτοὺς ἡ ὀργὴ
  εἰς τέλος. <span style="color:#b00e23">(17)</span> Ἡμεῖς δέ, ἀδελφοί,
  ἀπορφανισθέντες ἀφʼ ὑμῶν πρὸς καιρὸν ὥρας, προσώπῳ οὐ καρδίᾳ, περισσοτέρως
  ἐσπουδάσαμεν τὸ πρόσωπον ὑμῶν ἰδεῖν ἐν πολλῇ ἐπιθυμίᾳ. <span style=
  "color:#b00e23">(18)</span> διότι ἠθελήσαμεν ἐλθεῖν πρὸς ὑμᾶς, ἐγὼ μὲν Παῦλος
  καὶ ἅπαξ καὶ δίς, καὶ ἐνέκοψεν ἡμᾶς ὁ Σατανᾶς. <span style=
  "color:#b00e23">(19)</span> τίς γὰρ ἡμῶν ἐλπὶς ἢ χαρὰ ἢ στέφανος καυχήσεως—ἢ
  οὐχὶ καὶ ὑμεῖς—ἔμπροσθεν τοῦ κυρίου ἡμῶν Ἰησοῦ ἐν τῇ αὐτοῦ παρουσίᾳ;
  <span style="color:#b00e23">(20)</span> ὑμεῖς γάρ ἐστε ἡ δόξα ἡμῶν καὶ ἡ
  χαρά.
  <h3 id="first_epistle_to_the_thessalonians3">3</h3><span style=
  "color:#b00e23">(1)</span> Διὸ μηκέτι στέγοντες εὐδοκήσαμεν καταλειφθῆναι ἐν
  Ἀθήναις μόνοι, <span style="color:#b00e23">(2)</span> καὶ ἐπέμψαμεν Τιμόθεον,
  τὸν ἀδελφὸν ἡμῶν καὶ συνεργὸν τοῦ θεοῦ ἐν τῷ εὐαγγελίῳ τοῦ Χριστοῦ, εἰς τὸ
  στηρίξαι ὑμᾶς καὶ παρακαλέσαι ὑπὲρ τῆς πίστεως ὑμῶν <span style=
  "color:#b00e23">(3)</span> τὸ μηδένα σαίνεσθαι ἐν ταῖς θλίψεσιν ταύταις.
  αὐτοὶ γὰρ οἴδατε ὅτι εἰς τοῦτο κείμεθα· <span style=
  "color:#b00e23">(4)</span> καὶ γὰρ ὅτε πρὸς ὑμᾶς ἦμεν, προελέγομεν ὑμῖν ὅτι
  μέλλομεν θλίβεσθαι, καθὼς καὶ ἐγένετο καὶ οἴδατε. <span style=
  "color:#b00e23">(5)</span> διὰ τοῦτο κἀγὼ μηκέτι στέγων ἔπεμψα εἰς τὸ γνῶναι
  τὴν πίστιν ὑμῶν, μή πως ἐπείρασεν ὑμᾶς ὁ πειράζων καὶ εἰς κενὸν γένηται ὁ
  κόπος ἡμῶν. <span style="color:#b00e23">(6)</span> Ἄρτι δὲ ἐλθόντος Τιμοθέου
  πρὸς ἡμᾶς ἀφʼ ὑμῶν καὶ εὐαγγελισαμένου ἡμῖν τὴν πίστιν καὶ τὴν ἀγάπην ὑμῶν,
  καὶ ὅτι ἔχετε μνείαν ἡμῶν ἀγαθὴν πάντοτε ἐπιποθοῦντες ἡμᾶς ἰδεῖν καθάπερ καὶ
  ἡμεῖς ὑμᾶς, <span style="color:#b00e23">(7)</span> διὰ τοῦτο παρεκλήθημεν,
  ἀδελφοί, ἐφʼ ὑμῖν ἐπὶ πάσῃ τῇ ἀνάγκῃ καὶ θλίψει ἡμῶν διὰ τῆς ὑμῶν πίστεως,
  <span style="color:#b00e23">(8)</span> ὅτι νῦν ζῶμεν ἐὰν ὑμεῖς στήκετε ἐν
  κυρίῳ. <span style="color:#b00e23">(9)</span> τίνα γὰρ εὐχαριστίαν δυνάμεθα
  τῷ θεῷ ἀνταποδοῦναι περὶ ὑμῶν ἐπὶ πάσῃ τῇ χαρᾷ ᾗ χαίρομεν διʼ ὑμᾶς ἔμπροσθεν
  τοῦ θεοῦ ἡμῶν, <span style="color:#b00e23">(10)</span> νυκτὸς καὶ ἡμέρας
  ὑπερεκπερισσοῦ δεόμενοι εἰς τὸ ἰδεῖν ὑμῶν τὸ πρόσωπον καὶ καταρτίσαι τὰ
  ὑστερήματα τῆς πίστεως ὑμῶν; <span style="color:#b00e23">(11)</span> Αὐτὸς δὲ
  ὁ θεὸς καὶ πατὴρ ἡμῶν καὶ ὁ κύριος ἡμῶν Ἰησοῦς κατευθύναι τὴν ὁδὸν ἡμῶν πρὸς
  ὑμᾶς· <span style="color:#b00e23">(12)</span> ὑμᾶς δὲ ὁ κύριος πλεονάσαι καὶ
  περισσεύσαι τῇ ἀγάπῃ εἰς ἀλλήλους καὶ εἰς πάντας, καθάπερ καὶ ἡμεῖς εἰς ὑμᾶς,
  <span style="color:#b00e23">(13)</span> εἰς τὸ στηρίξαι ὑμῶν τὰς καρδίας
  ἀμέμπτους ἐν ἁγιωσύνῃ ἔμπροσθεν τοῦ θεοῦ καὶ πατρὸς ἡμῶν ἐν τῇ παρουσίᾳ τοῦ
  κυρίου ἡμῶν Ἰησοῦ μετὰ πάντων τῶν ἁγίων αὐτοῦ.
  <h3 id="first_epistle_to_the_thessalonians4">4</h3><span style=
  "color:#b00e23">(1)</span> Λοιπὸν οὖν, ἀδελφοί, ἐρωτῶμεν ὑμᾶς καὶ
  παρακαλοῦμεν ἐν κυρίῳ Ἰησοῦ, ἵνα καθὼς παρελάβετε παρʼ ἡμῶν τὸ πῶς δεῖ ὑμᾶς
  περιπατεῖν καὶ ἀρέσκειν θεῷ, καθὼς καὶ περιπατεῖτε, ἵνα περισσεύητε μᾶλλον.
  <span style="color:#b00e23">(2)</span> οἴδατε γὰρ τίνας παραγγελίας ἐδώκαμεν
  ὑμῖν διὰ τοῦ κυρίου Ἰησοῦ. <span style="color:#b00e23">(3)</span> τοῦτο γάρ
  ἐστιν θέλημα τοῦ θεοῦ, ὁ ἁγιασμὸς ὑμῶν, ἀπέχεσθαι ὑμᾶς ἀπὸ τῆς πορνείας,
  <span style="color:#b00e23">(4)</span> εἰδέναι ἕκαστον ὑμῶν τὸ ἑαυτοῦ σκεῦος
  κτᾶσθαι ἐν ἁγιασμῷ καὶ τιμῇ, <span style="color:#b00e23">(5)</span> μὴ ἐν
  πάθει ἐπιθυμίας καθάπερ καὶ τὰ ἔθνη τὰ μὴ εἰδότα τὸν θεόν, <span style=
  "color:#b00e23">(6)</span> τὸ μὴ ὑπερβαίνειν καὶ πλεονεκτεῖν ἐν τῷ πράγματι
  τὸν ἀδελφὸν αὐτοῦ, διότι ἔκδικος κύριος περὶ πάντων τούτων, καθὼς καὶ
  προείπαμεν ὑμῖν καὶ διεμαρτυράμεθα. <span style="color:#b00e23">(7)</span> οὐ
  γὰρ ἐκάλεσεν ἡμᾶς ὁ θεὸς ἐπὶ ἀκαθαρσίᾳ ἀλλʼ ἐν ἁγιασμῷ. <span style=
  "color:#b00e23">(8)</span> τοιγαροῦν ὁ ἀθετῶν οὐκ ἄνθρωπον ἀθετεῖ ἀλλὰ τὸν
  θεὸν τὸν καὶ διδόντα τὸ πνεῦμα αὐτοῦ τὸ ἅγιον εἰς ὑμᾶς. <span style=
  "color:#b00e23">(9)</span> Περὶ δὲ τῆς φιλαδελφίας οὐ χρείαν ἔχετε γράφειν
  ὑμῖν, αὐτοὶ γὰρ ὑμεῖς θεοδίδακτοί ἐστε εἰς τὸ ἀγαπᾶν ἀλλήλους· <span style=
  "color:#b00e23">(10)</span> καὶ γὰρ ποιεῖτε αὐτὸ εἰς πάντας τοὺς ἀδελφοὺς
  τοὺς ἐν ὅλῃ τῇ Μακεδονίᾳ. παρακαλοῦμεν δὲ ὑμᾶς, ἀδελφοί, περισσεύειν μᾶλλον,
  <span style="color:#b00e23">(11)</span> καὶ φιλοτιμεῖσθαι ἡσυχάζειν καὶ
  πράσσειν τὰ ἴδια καὶ ἐργάζεσθαι ταῖς χερσὶν ὑμῶν, καθὼς ὑμῖν παρηγγείλαμεν,
  <span style="color:#b00e23">(12)</span> ἵνα περιπατῆτε εὐσχημόνως πρὸς τοὺς
  ἔξω καὶ μηδενὸς χρείαν ἔχητε. <span style="color:#b00e23">(13)</span> Οὐ
  θέλομεν δὲ ὑμᾶς ἀγνοεῖν, ἀδελφοί, περὶ τῶν κοιμωμένων, ἵνα μὴ λυπῆσθε καθὼς
  καὶ οἱ λοιποὶ οἱ μὴ ἔχοντες ἐλπίδα. <span style="color:#b00e23">(14)</span>
  εἰ γὰρ πιστεύομεν ὅτι Ἰησοῦς ἀπέθανεν καὶ ἀνέστη, οὕτως καὶ ὁ θεὸς τοὺς
  κοιμηθέντας διὰ τοῦ Ἰησοῦ ἄξει σὺν αὐτῷ. <span style=
  "color:#b00e23">(15)</span> τοῦτο γὰρ ὑμῖν λέγομεν ἐν λόγῳ κυρίου, ὅτι ἡμεῖς
  οἱ ζῶντες οἱ περιλειπόμενοι εἰς τὴν παρουσίαν τοῦ κυρίου οὐ μὴ φθάσωμεν τοὺς
  κοιμηθέντας· <span style="color:#b00e23">(16)</span> ὅτι αὐτὸς ὁ κύριος ἐν
  κελεύσματι, ἐν φωνῇ ἀρχαγγέλου καὶ ἐν σάλπιγγι θεοῦ, καταβήσεται ἀπʼ οὐρανοῦ,
  καὶ οἱ νεκροὶ ἐν Χριστῷ ἀναστήσονται πρῶτον, <span style=
  "color:#b00e23">(17)</span> ἔπειτα ἡμεῖς οἱ ζῶντες οἱ περιλειπόμενοι ἅμα σὺν
  αὐτοῖς ἁρπαγησόμεθα ἐν νεφέλαις εἰς ἀπάντησιν τοῦ κυρίου εἰς ἀέρα· καὶ οὕτως
  πάντοτε σὺν κυρίῳ ἐσόμεθα. <span style="color:#b00e23">(18)</span> ὥστε
  παρακαλεῖτε ἀλλήλους ἐν τοῖς λόγοις τούτοις.
  <h3 id="first_epistle_to_the_thessalonians5">5</h3><span style=
  "color:#b00e23">(1)</span> Περὶ δὲ τῶν χρόνων καὶ τῶν καιρῶν, ἀδελφοί, οὐ
  χρείαν ἔχετε ὑμῖν γράφεσθαι, <span style="color:#b00e23">(2)</span> αὐτοὶ γὰρ
  ἀκριβῶς οἴδατε ὅτι ἡμέρα κυρίου ὡς κλέπτης ἐν νυκτὶ οὕτως ἔρχεται.
  <span style="color:#b00e23">(3)</span> ὅταν λέγωσιν· Εἰρήνη καὶ ἀσφάλεια,
  τότε αἰφνίδιος αὐτοῖς ἐφίσταται ὄλεθρος ὥσπερ ἡ ὠδὶν τῇ ἐν γαστρὶ ἐχούσῃ, καὶ
  οὐ μὴ ἐκφύγωσιν. <span style="color:#b00e23">(4)</span> ὑμεῖς δέ, ἀδελφοί,
  οὐκ ἐστὲ ἐν σκότει, ἵνα ἡ ἡμέρα ὑμᾶς ὡς κλέπτης καταλάβῃ, <span style=
  "color:#b00e23">(5)</span> πάντες γὰρ ὑμεῖς υἱοὶ φωτός ἐστε καὶ υἱοὶ ἡμέρας.
  οὐκ ἐσμὲν νυκτὸς οὐδὲ σκότους· <span style="color:#b00e23">(6)</span> ἄρα οὖν
  μὴ καθεύδωμεν ὡς οἱ λοιποί, ἀλλὰ γρηγορῶμεν καὶ νήφωμεν. <span style=
  "color:#b00e23">(7)</span> οἱ γὰρ καθεύδοντες νυκτὸς καθεύδουσιν, καὶ οἱ
  μεθυσκόμενοι νυκτὸς μεθύουσιν· <span style="color:#b00e23">(8)</span> ἡμεῖς
  δὲ ἡμέρας ὄντες νήφωμεν, ἐνδυσάμενοι θώρακα πίστεως καὶ ἀγάπης καὶ
  περικεφαλαίαν ἐλπίδα σωτηρίας· <span style="color:#b00e23">(9)</span> ὅτι οὐκ
  ἔθετο ἡμᾶς ὁ θεὸς εἰς ὀργὴν ἀλλὰ εἰς περιποίησιν σωτηρίας διὰ τοῦ κυρίου ἡμῶν
  Ἰησοῦ Χριστοῦ, <span style="color:#b00e23">(10)</span> τοῦ ἀποθανόντος περὶ
  ἡμῶν ἵνα εἴτε γρηγορῶμεν εἴτε καθεύδωμεν ἅμα σὺν αὐτῷ ζήσωμεν. <span style=
  "color:#b00e23">(11)</span> διὸ παρακαλεῖτε ἀλλήλους καὶ οἰκοδομεῖτε εἷς τὸν
  ἕνα, καθὼς καὶ ποιεῖτε. <span style="color:#b00e23">(12)</span> Ἐρωτῶμεν δὲ
  ὑμᾶς, ἀδελφοί, εἰδέναι τοὺς κοπιῶντας ἐν ὑμῖν καὶ προϊσταμένους ὑμῶν ἐν κυρίῳ
  καὶ νουθετοῦντας ὑμᾶς, <span style="color:#b00e23">(13)</span> καὶ ἡγεῖσθαι
  αὐτοὺς ὑπερεκπερισσοῦ ἐν ἀγάπῃ διὰ τὸ ἔργον αὐτῶν. εἰρηνεύετε ἐν ἑαυτοῖς.
  <span style="color:#b00e23">(14)</span> παρακαλοῦμεν δὲ ὑμᾶς, ἀδελφοί,
  νουθετεῖτε τοὺς ἀτάκτους, παραμυθεῖσθε τοὺς ὀλιγοψύχους, ἀντέχεσθε τῶν
  ἀσθενῶν, μακροθυμεῖτε πρὸς πάντας. <span style="color:#b00e23">(15)</span>
  ὁρᾶτε μή τις κακὸν ἀντὶ κακοῦ τινι ἀποδῷ, ἀλλὰ πάντοτε τὸ ἀγαθὸν διώκετε εἰς
  ἀλλήλους καὶ εἰς πάντας. <span style="color:#b00e23">(16)</span> πάντοτε
  χαίρετε, <span style="color:#b00e23">(17)</span> ἀδιαλείπτως προσεύχεσθε,
  <span style="color:#b00e23">(18)</span> ἐν παντὶ εὐχαριστεῖτε· τοῦτο γὰρ
  θέλημα θεοῦ ἐν Χριστῷ Ἰησοῦ εἰς ὑμᾶς. <span style="color:#b00e23">(19)</span>
  τὸ πνεῦμα μὴ σβέννυτε, <span style="color:#b00e23">(20)</span> προφητείας μὴ
  ἐξουθενεῖτε· <span style="color:#b00e23">(21)</span> πάντα δὲ δοκιμάζετε, τὸ
  καλὸν κατέχετε, <span style="color:#b00e23">(22)</span> ἀπὸ παντὸς εἴδους
  πονηροῦ ἀπέχεσθε. <span style="color:#b00e23">(23)</span> Αὐτὸς δὲ ὁ θεὸς τῆς
  εἰρήνης ἁγιάσαι ὑμᾶς ὁλοτελεῖς, καὶ ὁλόκληρον ὑμῶν τὸ πνεῦμα καὶ ἡ ψυχὴ καὶ
  τὸ σῶμα ἀμέμπτως ἐν τῇ παρουσίᾳ τοῦ κυρίου ἡμῶν Ἰησοῦ Χριστοῦ τηρηθείη.
  <span style="color:#b00e23">(24)</span> πιστὸς ὁ καλῶν ὑμᾶς, ὃς καὶ ποιήσει.
  <span style="color:#b00e23">(25)</span> Ἀδελφοί, προσεύχεσθε περὶ ἡμῶν.
  <span style="color:#b00e23">(26)</span> ἀσπάσασθε τοὺς ἀδελφοὺς πάντας ἐν
  φιλήματι ἁγίῳ. <span style="color:#b00e23">(27)</span> ἐνορκίζω ὑμᾶς τὸν
  κύριον ἀναγνωσθῆναι τὴν ἐπιστολὴν πᾶσιν τοῖς ἀδελφοῖς. <span style=
  "color:#b00e23">(28)</span> ἡ χάρις τοῦ κυρίου ἡμῶν Ἰησοῦ Χριστοῦ μεθʼ ὑμῶν.
</body>
</html>
