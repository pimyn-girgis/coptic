<!DOCTYPE html>
<html>
<head>
  <meta charset="utf-8">
  <title>Epistle to Titus</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_to_titus">Epistle to Titus</h2>
  <a href="#epistle_to_titus1">1</a> <a href="#epistle_to_titus2">2</a>
  <a href="#epistle_to_titus3">3</a>
  <h3 id="epistle_to_titus1">1</h3>

  <p><span style="color:#b00e23">(1)</span> Παῦλος δοῦλος θεοῦ, ἀπόστολος δὲ
  Ἰησοῦ Χριστοῦ κατὰ πίστιν ἐκλεκτῶν θεοῦ καὶ ἐπίγνωσιν ἀληθείας τῆς κατʼ
  εὐσέβειαν <span style="color:#b00e23">(2)</span> ἐπʼ ἐλπίδι ζωῆς αἰωνίου, ἣν
  ἐπηγγείλατο ὁ ἀψευδὴς θεὸς πρὸ χρόνων αἰωνίων <span style=
  "color:#b00e23">(3)</span> ἐφανέρωσεν δὲ καιροῖς ἰδίοις, τὸν λόγον αὐτοῦ ἐν
  κηρύγματι ὃ ἐπιστεύθην ἐγὼ κατʼ ἐπιταγὴν τοῦ σωτῆρος ἡμῶν θεοῦ, <span style=
  "color:#b00e23">(4)</span> Τίτῳ γνησίῳ τέκνῳ κατὰ κοινὴν πίστιν· χάρις καὶ
  εἰρήνη ἀπὸ θεοῦ πατρὸς καὶ Χριστοῦ Ἰησοῦ τοῦ σωτῆρος ἡμῶν. <span style=
  "color:#b00e23">(5)</span> Τούτου χάριν ἀπέλιπόν σε ἐν Κρήτῃ ἵνα τὰ λείποντα
  ἐπιδιορθώσῃ, καὶ καταστήσῃς κατὰ πόλιν πρεσβυτέρους, ὡς ἐγώ σοι διεταξάμην,
  <span style="color:#b00e23">(6)</span> εἴ τίς ἐστιν ἀνέγκλητος, μιᾶς γυναικὸς
  ἀνήρ, τέκνα ἔχων πιστά, μὴ ἐν κατηγορίᾳ ἀσωτίας ἢ ἀνυπότακτα. <span style=
  "color:#b00e23">(7)</span> δεῖ γὰρ τὸν ἐπίσκοπον ἀνέγκλητον εἶναι ὡς θεοῦ
  οἰκονόμον, μὴ αὐθάδη, μὴ ὀργίλον, μὴ πάροινον, μὴ πλήκτην, μὴ αἰσχροκερδῆ,
  <span style="color:#b00e23">(8)</span> ἀλλὰ φιλόξενον, φιλάγαθον, σώφρονα,
  δίκαιον, ὅσιον, ἐγκρατῆ, <span style="color:#b00e23">(9)</span> ἀντεχόμενον
  τοῦ κατὰ τὴν διδαχὴν πιστοῦ λόγου, ἵνα δυνατὸς ᾖ καὶ παρακαλεῖν ἐν τῇ
  διδασκαλίᾳ τῇ ὑγιαινούσῃ καὶ τοὺς ἀντιλέγοντας ἐλέγχειν. <span style=
  "color:#b00e23">(10)</span> Εἰσὶν γὰρ πολλοὶ καὶ ἀνυπότακτοι, ματαιολόγοι καὶ
  φρεναπάται, μάλιστα οἱ ἐκ τῆς περιτομῆς, <span style=
  "color:#b00e23">(11)</span> οὓς δεῖ ἐπιστομίζειν, οἵτινες ὅλους οἴκους
  ἀνατρέπουσιν διδάσκοντες ἃ μὴ δεῖ αἰσχροῦ κέρδους χάριν. <span style=
  "color:#b00e23">(12)</span> εἶπέν τις ἐξ αὐτῶν, ἴδιος αὐτῶν προφήτης, Κρῆτες
  ἀεὶ ψεῦσται, κακὰ θηρία, γαστέρες ἀργαί· <span style=
  "color:#b00e23">(13)</span> ἡ μαρτυρία αὕτη ἐστὶν ἀληθής. διʼ ἣν αἰτίαν
  ἔλεγχε αὐτοὺς ἀποτόμως, ἵνα ὑγιαίνωσιν ἐν τῇ πίστει, <span style=
  "color:#b00e23">(14)</span> μὴ προσέχοντες Ἰουδαϊκοῖς μύθοις καὶ ἐντολαῖς
  ἀνθρώπων ἀποστρεφομένων τὴν ἀλήθειαν. <span style="color:#b00e23">(15)</span>
  πάντα καθαρὰ τοῖς καθαροῖς· τοῖς δὲ μεμιαμμένοις καὶ ἀπίστοις οὐδὲν καθαρόν,
  ἀλλὰ μεμίανται αὐτῶν καὶ ὁ νοῦς καὶ ἡ συνείδησις. <span style=
  "color:#b00e23">(16)</span> θεὸν ὁμολογοῦσιν εἰδέναι, τοῖς δὲ ἔργοις
  ἀρνοῦνται, βδελυκτοὶ ὄντες καὶ ἀπειθεῖς καὶ πρὸς πᾶν ἔργον ἀγαθὸν
  ἀδόκιμοι.</p>

  <h3 id="epistle_to_titus2">2</h3>

  <p><span style="color:#b00e23">(1)</span> Σὺ δὲ λάλει ἃ πρέπει τῇ ὑγιαινούσῃ
  διδασκαλίᾳ. <span style="color:#b00e23">(2)</span> πρεσβύτας νηφαλίους εἶναι,
  σεμνούς, σώφρονας, ὑγιαίνοντας τῇ πίστει, τῇ ἀγάπῃ, τῇ ὑπομονῇ. <span style=
  "color:#b00e23">(3)</span> Πρεσβύτιδας ὡσαύτως ἐν καταστήματι ἱεροπρεπεῖς, μὴ
  διαβόλους μηδὲ οἴνῳ πολλῷ δεδουλωμένας, καλοδιδασκάλους, <span style=
  "color:#b00e23">(4)</span> ἵνα σωφρονίζωσι τὰς νέας φιλάνδρους εἶναι,
  φιλοτέκνους, <span style="color:#b00e23">(5)</span> σώφρονας, ἁγνάς,
  οἰκουργούς, ἀγαθάς, ὑποτασσομένας τοῖς ἰδίοις ἀνδράσιν, ἵνα μὴ ὁ λόγος τοῦ
  θεοῦ βλασφημῆται <span style="color:#b00e23">(6)</span> Τοὺς νεωτέρους
  ὡσαύτως παρακάλει σωφρονεῖν· <span style="color:#b00e23">(7)</span> περὶ
  πάντα σεαυτὸν παρεχόμενος τύπον καλῶν ἔργων, ἐν τῇ διδασκαλίᾳ ἀφθορίαν,
  σεμνότητα, <span style="color:#b00e23">(8)</span> λόγον ὑγιῆ ἀκατάγνωστον,
  ἵνα ὁ ἐξ ἐναντίας ἐντραπῇ μηδὲν ἔχων λέγειν περὶ ἡμῶν φαῦλον. <span style=
  "color:#b00e23">(9)</span> Δούλους ἰδίοις δεσπόταις ὑποτάσσεσθαι ἐν πᾶσιν,
  εὐαρέστους εἶναι, μὴ ἀντιλέγοντας, <span style="color:#b00e23">(10)</span> μὴ
  νοσφιζομένους, ἀλλὰ πᾶσαν πίστιν ἐνδεικνυμένους ἀγαθήν, ἵνα τὴν διδασκαλίαν
  τὴν τοῦ σωτῆρος ἡμῶν θεοῦ κοσμῶσιν ἐν πᾶσιν. <span style=
  "color:#b00e23">(11)</span> Ἐπεφάνη γὰρ ἡ χάρις τοῦ θεοῦ σωτήριος πᾶσιν
  ἀνθρώποις <span style="color:#b00e23">(12)</span> παιδεύουσα ἡμᾶς, ἵνα
  ἀρνησάμενοι τὴν ἀσέβειαν καὶ τὰς κοσμικὰς ἐπιθυμίας σωφρόνως καὶ δικαίως καὶ
  εὐσεβῶς ζήσωμεν ἐν τῷ νῦν αἰῶνι, <span style="color:#b00e23">(13)</span>
  προσδεχόμενοι τὴν μακαρίαν ἐλπίδα καὶ ἐπιφάνειαν τῆς δόξης τοῦ μεγάλου θεοῦ
  καὶ σωτῆρος ἡμῶν Ἰησοῦ Χριστοῦ, <span style="color:#b00e23">(14)</span> ὃς
  ἔδωκεν ἑαυτὸν ὑπὲρ ἡμῶν ἵνα λυτρώσηται ἡμᾶς ἀπὸ πάσης ἀνομίας καὶ καθαρίσῃ
  ἑαυτῷ λαὸν περιούσιον, ζηλωτὴν καλῶν ἔργων. <span style=
  "color:#b00e23">(15)</span> Ταῦτα λάλει καὶ παρακάλει καὶ ἔλεγχε μετὰ πάσης
  ἐπιταγῆς· μηδείς σου περιφρονείτω.</p>

  <h3 id="epistle_to_titus3">3</h3>

  <p><span style="color:#b00e23">(1)</span> Ὑπομίμνῃσκε αὐτοὺς ἀρχαῖς ἐξουσίαις
  ὑποτάσσεσθαι πειθαρχεῖν, πρὸς πᾶν ἔργον ἀγαθὸν ἑτοίμους εἶναι, <span style=
  "color:#b00e23">(2)</span> μηδένα βλασφημεῖν, ἀμάχους εἶναι, ἐπιεικεῖς, πᾶσαν
  ἐνδεικνυμένους πραΰτητα πρὸς πάντας ἀνθρώπους. <span style=
  "color:#b00e23">(3)</span> ἦμεν γάρ ποτε καὶ ἡμεῖς ἀνόητοι, ἀπειθεῖς,
  πλανώμενοι, δουλεύοντες ἐπιθυμίαις καὶ ἡδοναῖς ποικίλαις, ἐν κακίᾳ καὶ φθόνῳ
  διάγοντες, στυγητοί, μισοῦντες ἀλλήλους. <span style=
  "color:#b00e23">(4)</span> ὅτε δὲ ἡ χρηστότης καὶ ἡ φιλανθρωπία ἐπεφάνη τοῦ
  σωτῆρος ἡμῶν θεοῦ, <span style="color:#b00e23">(5)</span> οὐκ ἐξ ἔργων τῶν ἐν
  δικαιοσύνῃ ἃ ἐποιήσαμεν ἡμεῖς ἀλλὰ κατὰ τὸ αὐτοῦ ἔλεος ἔσωσεν ἡμᾶς διὰ
  λουτροῦ παλιγγενεσίας καὶ ἀνακαινώσεως πνεύματος ἁγίου, <span style=
  "color:#b00e23">(6)</span> οὗ ἐξέχεεν ἐφʼ ἡμᾶς πλουσίως διὰ Ἰησοῦ Χριστοῦ τοῦ
  σωτῆρος ἡμῶν, <span style="color:#b00e23">(7)</span> ἵνα δικαιωθέντες τῇ
  ἐκείνου χάριτι κληρονόμοι γενηθῶμεν κατʼ ἐλπίδα ζωῆς αἰωνίου. <span style=
  "color:#b00e23">(8)</span> Πιστὸς ὁ λόγος, καὶ περὶ τούτων βούλομαί σε
  διαβεβαιοῦσθαι, ἵνα φροντίζωσιν καλῶν ἔργων προΐστασθαι οἱ πεπιστευκότες θεῷ.
  ταῦτά ἐστιν καλὰ καὶ ὠφέλιμα τοῖς ἀνθρώποις· <span style=
  "color:#b00e23">(9)</span> μωρὰς δὲ ζητήσεις καὶ γενεαλογίας καὶ ἔρεις καὶ
  μάχας νομικὰς περιΐστασο, εἰσὶν γὰρ ἀνωφελεῖς καὶ μάταιοι. <span style=
  "color:#b00e23">(10)</span> αἱρετικὸν ἄνθρωπον μετὰ μίαν καὶ δευτέραν
  νουθεσίαν παραιτοῦ, <span style="color:#b00e23">(11)</span> εἰδὼς ὅτι
  ἐξέστραπται ὁ τοιοῦτος καὶ ἁμαρτάνει, ὢν αὐτοκατάκριτος. <span style=
  "color:#b00e23">(12)</span> Ὅταν πέμψω Ἀρτεμᾶν πρὸς σὲ ἢ Τυχικόν, σπούδασον
  ἐλθεῖν πρός με εἰς Νικόπολιν, ἐκεῖ γὰρ κέκρικα παραχειμάσαι. <span style=
  "color:#b00e23">(13)</span> Ζηνᾶν τὸν νομικὸν καὶ Ἀπολλῶν σπουδαίως
  πρόπεμψον, ἵνα μηδὲν αὐτοῖς λείπῃ. <span style="color:#b00e23">(14)</span>
  μανθανέτωσαν δὲ καὶ οἱ ἡμέτεροι καλῶν ἔργων προΐστασθαι εἰς τὰς ἀναγκαίας
  χρείας, ἵνα μὴ ὦσιν ἄκαρποι. <span style="color:#b00e23">(15)</span>
  Ἀσπάζονταί σε οἱ μετʼ ἐμοῦ πάντες. ἄσπασαι τοὺς φιλοῦντας ἡμᾶς ἐν πίστει. ἡ
  χάρις μετὰ πάντων ὑμῶν.</p>
</body>
</html>
