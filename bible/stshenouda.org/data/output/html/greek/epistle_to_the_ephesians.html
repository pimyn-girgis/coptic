<!DOCTYPE html>
<html>
<head>
  <title>Epistle to the Ephesians</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_to_the_ephesians">Epistle to the Ephesians</h2><a href=
  "#epistle_to_the_ephesians1">1</a> <a href="#epistle_to_the_ephesians2">2</a>
  <a href="#epistle_to_the_ephesians3">3</a> <a href=
  "#epistle_to_the_ephesians4">4</a> <a href="#epistle_to_the_ephesians5">5</a>
  <a href="#epistle_to_the_ephesians6">6</a>
  <h3 id="epistle_to_the_ephesians1">1</h3><span style=
  "color:#b00e23">(1)</span> Παῦλος ἀπόστολος Χριστοῦ Ἰησοῦ διὰ θελήματος θεοῦ
  τοῖς ἁγίοις τοῖς οὖσιν [ἐν Ἐφέσῳ] καὶ πιστοῖς ἐν Χριστῷ Ἰησοῦ· <span style=
  "color:#b00e23">(2)</span> χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ
  κυρίου Ἰησοῦ Χριστοῦ. <span style="color:#b00e23">(3)</span> Εὐλογητὸς ὁ θεὸς
  καὶ πατὴρ τοῦ κυρίου ἡμῶν Ἰησοῦ Χριστοῦ, ὁ εὐλογήσας ἡμᾶς ἐν πάσῃ εὐλογίᾳ
  πνευματικῇ ἐν τοῖς ἐπουρανίοις ἐν Χριστῷ, <span style=
  "color:#b00e23">(4)</span> καθὼς ἐξελέξατο ἡμᾶς ἐν αὐτῷ πρὸ καταβολῆς κόσμου,
  εἶναι ἡμᾶς ἁγίους καὶ ἀμώμους κατενώπιον αὐτοῦ ἐν ἀγάπῃ, <span style=
  "color:#b00e23">(5)</span> προορίσας ἡμᾶς εἰς υἱοθεσίαν διὰ Ἰησοῦ Χριστοῦ εἰς
  αὐτόν, κατὰ τὴν εὐδοκίαν τοῦ θελήματος αὐτοῦ, <span style=
  "color:#b00e23">(6)</span> εἰς ἔπαινον δόξης τῆς χάριτος αὐτοῦ ἧς ἐχαρίτωσεν
  ἡμᾶς ἐν τῷ ἠγαπημένῳ, <span style="color:#b00e23">(7)</span> ἐν ᾧ ἔχομεν τὴν
  ἀπολύτρωσιν διὰ τοῦ αἵματος αὐτοῦ, τὴν ἄφεσιν τῶν παραπτωμάτων, κατὰ τὸ
  πλοῦτος τῆς χάριτος αὐτοῦ <span style="color:#b00e23">(8)</span> ἧς
  ἐπερίσσευσεν εἰς ἡμᾶς ἐν πάσῃ σοφίᾳ καὶ φρονήσει <span style=
  "color:#b00e23">(9)</span> γνωρίσας ἡμῖν τὸ μυστήριον τοῦ θελήματος αὐτοῦ,
  κατὰ τὴν εὐδοκίαν αὐτοῦ ἣν προέθετο ἐν αὐτῷ <span style=
  "color:#b00e23">(10)</span> εἰς οἰκονομίαν τοῦ πληρώματος τῶν καιρῶν,
  ἀνακεφαλαιώσασθαι τὰ πάντα ἐν τῷ Χριστῷ, τὰ ἐπὶ τοῖς οὐρανοῖς καὶ τὰ ἐπὶ τῆς
  γῆς· ἐν αὐτῷ, <span style="color:#b00e23">(11)</span> ἐν ᾧ καὶ ἐκληρώθημεν
  προορισθέντες κατὰ πρόθεσιν τοῦ τὰ πάντα ἐνεργοῦντος κατὰ τὴν βουλὴν τοῦ
  θελήματος αὐτοῦ, <span style="color:#b00e23">(12)</span> εἰς τὸ εἶναι ἡμᾶς
  εἰς ἔπαινον δόξης αὐτοῦ τοὺς προηλπικότας ἐν τῷ Χριστῷ· <span style=
  "color:#b00e23">(13)</span> ἐν ᾧ καὶ ὑμεῖς ἀκούσαντες τὸν λόγον τῆς ἀληθείας,
  τὸ εὐαγγέλιον τῆς σωτηρίας ὑμῶν, ἐν ᾧ καὶ πιστεύσαντες ἐσφραγίσθητε τῷ
  πνεύματι τῆς ἐπαγγελίας τῷ ἁγίῳ, <span style="color:#b00e23">(14)</span> ὅ
  ἐστιν ἀρραβὼν τῆς κληρονομίας ἡμῶν, εἰς ἀπολύτρωσιν τῆς περιποιήσεως, εἰς
  ἔπαινον τῆς δόξης αὐτοῦ. <span style="color:#b00e23">(15)</span> Διὰ τοῦτο
  κἀγώ, ἀκούσας τὴν καθʼ ὑμᾶς πίστιν ἐν τῷ κυρίῳ Ἰησοῦ καὶ τὴν ἀγάπην τὴν εἰς
  πάντας τοὺς ἁγίους, <span style="color:#b00e23">(16)</span> οὐ παύομαι
  εὐχαριστῶν ὑπὲρ ὑμῶν μνείαν ποιούμενος ἐπὶ τῶν προσευχῶν μου, <span style=
  "color:#b00e23">(17)</span> ἵνα ὁ θεὸς τοῦ κυρίου ἡμῶν Ἰησοῦ Χριστοῦ, ὁ πατὴρ
  τῆς δόξης, δώῃ ὑμῖν πνεῦμα σοφίας καὶ ἀποκαλύψεως ἐν ἐπιγνώσει αὐτοῦ,
  <span style="color:#b00e23">(18)</span> πεφωτισμένους τοὺς ὀφθαλμοὺς τῆς
  καρδίας ὑμῶν εἰς τὸ εἰδέναι ὑμᾶς τίς ἐστιν ἡ ἐλπὶς τῆς κλήσεως αὐτοῦ, τίς ὁ
  πλοῦτος τῆς δόξης τῆς κληρονομίας αὐτοῦ ἐν τοῖς ἁγίοις, <span style=
  "color:#b00e23">(19)</span> καὶ τί τὸ ὑπερβάλλον μέγεθος τῆς δυνάμεως αὐτοῦ
  εἰς ἡμᾶς τοὺς πιστεύοντας κατὰ τὴν ἐνέργειαν τοῦ κράτους τῆς ἰσχύος αὐτοῦ
  <span style="color:#b00e23">(20)</span> ἣν ἐνήργηκεν ἐν τῷ Χριστῷ ἐγείρας
  αὐτὸν ἐκ νεκρῶν, καὶ καθίσας ἐν δεξιᾷ αὐτοῦ ἐν τοῖς ἐπουρανίοις <span style=
  "color:#b00e23">(21)</span> ὑπεράνω πάσης ἀρχῆς καὶ ἐξουσίας καὶ δυνάμεως καὶ
  κυριότητος καὶ παντὸς ὀνόματος ὀνομαζομένου οὐ μόνον ἐν τῷ αἰῶνι τούτῳ ἀλλὰ
  καὶ ἐν τῷ μέλλοντι· <span style="color:#b00e23">(22)</span> καὶ πάντα
  ὑπέταξεν ὑπὸ τοὺς πόδας αὐτοῦ, καὶ αὐτὸν ἔδωκεν κεφαλὴν ὑπὲρ πάντα τῇ
  ἐκκλησίᾳ, <span style="color:#b00e23">(23)</span> ἥτις ἐστὶν τὸ σῶμα αὐτοῦ,
  τὸ πλήρωμα τοῦ τὰ πάντα ἐν πᾶσιν πληρουμένου.
  <h3 id="epistle_to_the_ephesians2">2</h3><span style=
  "color:#b00e23">(1)</span> Καὶ ὑμᾶς ὄντας νεκροὺς τοῖς παραπτώμασιν καὶ ταῖς
  ἁμαρτίαις ὑμῶν, <span style="color:#b00e23">(2)</span> ἐν αἷς ποτε
  περιεπατήσατε κατὰ τὸν αἰῶνα τοῦ κόσμου τούτου, κατὰ τὸν ἄρχοντα τῆς ἐξουσίας
  τοῦ ἀέρος, τοῦ πνεύματος τοῦ νῦν ἐνεργοῦντος ἐν τοῖς υἱοῖς τῆς ἀπειθείας·
  <span style="color:#b00e23">(3)</span> ἐν οἷς καὶ ἡμεῖς πάντες ἀνεστράφημέν
  ποτε ἐν ταῖς ἐπιθυμίαις τῆς σαρκὸς ἡμῶν, ποιοῦντες τὰ θελήματα τῆς σαρκὸς καὶ
  τῶν διανοιῶν, καὶ ἤμεθα τέκνα φύσει ὀργῆς ὡς καὶ οἱ λοιποί· <span style=
  "color:#b00e23">(4)</span> ὁ δὲ θεὸς πλούσιος ὢν ἐν ἐλέει, διὰ τὴν πολλὴν
  ἀγάπην αὐτοῦ ἣν ἠγάπησεν ἡμᾶς, <span style="color:#b00e23">(5)</span> καὶ
  ὄντας ἡμᾶς νεκροὺς τοῖς παραπτώμασιν συνεζωοποίησεν τῷ Χριστῷ—χάριτί ἐστε
  σεσῳσμένοι— <span style="color:#b00e23">(6)</span> καὶ συνήγειρεν καὶ
  συνεκάθισεν ἐν τοῖς ἐπουρανίοις ἐν Χριστῷ Ἰησοῦ, <span style=
  "color:#b00e23">(7)</span> ἵνα ἐνδείξηται ἐν τοῖς αἰῶσιν τοῖς ἐπερχομένοις τὸ
  ὑπερβάλλον πλοῦτος τῆς χάριτος αὐτοῦ ἐν χρηστότητι ἐφʼ ἡμᾶς ἐν Χριστῷ Ἰησοῦ.
  <span style="color:#b00e23">(8)</span> τῇ γὰρ χάριτί ἐστε σεσῳσμένοι διὰ
  πίστεως· καὶ τοῦτο οὐκ ἐξ ὑμῶν, θεοῦ τὸ δῶρον· <span style=
  "color:#b00e23">(9)</span> οὐκ ἐξ ἔργων, ἵνα μή τις καυχήσηται. <span style=
  "color:#b00e23">(10)</span> αὐτοῦ γάρ ἐσμεν ποίημα, κτισθέντες ἐν Χριστῷ
  Ἰησοῦ ἐπὶ ἔργοις ἀγαθοῖς οἷς προητοίμασεν ὁ θεὸς ἵνα ἐν αὐτοῖς περιπατήσωμεν.
  <span style="color:#b00e23">(11)</span> Διὸ μνημονεύετε ὅτι ποτὲ ὑμεῖς τὰ
  ἔθνη ἐν σαρκί, οἱ λεγόμενοι ἀκροβυστία ὑπὸ τῆς λεγομένης περιτομῆς ἐν σαρκὶ
  χειροποιήτου, <span style="color:#b00e23">(12)</span> ὅτι ἦτε τῷ καιρῷ ἐκείνῳ
  χωρὶς Χριστοῦ, ἀπηλλοτριωμένοι τῆς πολιτείας τοῦ Ἰσραὴλ καὶ ξένοι τῶν
  διαθηκῶν τῆς ἐπαγγελίας, ἐλπίδα μὴ ἔχοντες καὶ ἄθεοι ἐν τῷ κόσμῳ.
  <span style="color:#b00e23">(13)</span> νυνὶ δὲ ἐν Χριστῷ Ἰησοῦ ὑμεῖς οἵ ποτε
  ὄντες μακρὰν ἐγενήθητε ἐγγὺς ἐν τῷ αἵματι τοῦ Χριστοῦ. <span style=
  "color:#b00e23">(14)</span> αὐτὸς γάρ ἐστιν ἡ εἰρήνη ἡμῶν, ὁ ποιήσας τὰ
  ἀμφότερα ἓν καὶ τὸ μεσότοιχον τοῦ φραγμοῦ λύσας, τὴν ἔχθραν ἐν τῇ σαρκὶ
  αὐτοῦ, <span style="color:#b00e23">(15)</span> τὸν νόμον τῶν ἐντολῶν ἐν
  δόγμασιν καταργήσας, ἵνα τοὺς δύο κτίσῃ ἐν αὑτῷ εἰς ἕνα καινὸν ἄνθρωπον ποιῶν
  εἰρήνην, <span style="color:#b00e23">(16)</span> καὶ ἀποκαταλλάξῃ τοὺς
  ἀμφοτέρους ἐν ἑνὶ σώματι τῷ θεῷ διὰ τοῦ σταυροῦ ἀποκτείνας τὴν ἔχθραν ἐν
  αὐτῷ· <span style="color:#b00e23">(17)</span> καὶ ἐλθὼν εὐηγγελίσατο εἰρήνην
  ὑμῖν τοῖς μακρὰν καὶ εἰρήνην τοῖς ἐγγύς· <span style=
  "color:#b00e23">(18)</span> ὅτι διʼ αὐτοῦ ἔχομεν τὴν προσαγωγὴν οἱ ἀμφότεροι
  ἐν ἑνὶ πνεύματι πρὸς τὸν πατέρα. <span style="color:#b00e23">(19)</span> ἄρα
  οὖν οὐκέτι ἐστὲ ξένοι καὶ πάροικοι, ἀλλὰ ἐστὲ συμπολῖται τῶν ἁγίων καὶ
  οἰκεῖοι τοῦ θεοῦ, <span style="color:#b00e23">(20)</span> ἐποικοδομηθέντες
  ἐπὶ τῷ θεμελίῳ τῶν ἀποστόλων καὶ προφητῶν, ὄντος ἀκρογωνιαίου αὐτοῦ Χριστοῦ
  Ἰησοῦ, <span style="color:#b00e23">(21)</span> ἐν ᾧ πᾶσα οἰκοδομὴ
  συναρμολογουμένη αὔξει εἰς ναὸν ἅγιον ἐν κυρίῳ, <span style=
  "color:#b00e23">(22)</span> ἐν ᾧ καὶ ὑμεῖς συνοικοδομεῖσθε εἰς κατοικητήριον
  τοῦ θεοῦ ἐν πνεύματι.
  <h3 id="epistle_to_the_ephesians3">3</h3><span style=
  "color:#b00e23">(1)</span> Τούτου χάριν ἐγὼ Παῦλος ὁ δέσμιος τοῦ Χριστοῦ
  Ἰησοῦ ὑπὲρ ὑμῶν τῶν ἐθνῶν— <span style="color:#b00e23">(2)</span> εἴ γε
  ἠκούσατε τὴν οἰκονομίαν τῆς χάριτος τοῦ θεοῦ τῆς δοθείσης μοι εἰς ὑμᾶς·
  <span style="color:#b00e23">(3)</span> κατὰ ἀποκάλυψιν ἐγνωρίσθη μοι τὸ
  μυστήριον, καθὼς προέγραψα ἐν ὀλίγῳ, <span style="color:#b00e23">(4)</span>
  πρὸς ὃ δύνασθε ἀναγινώσκοντες νοῆσαι τὴν σύνεσίν μου ἐν τῷ μυστηρίῳ τοῦ
  Χριστοῦ, <span style="color:#b00e23">(5)</span> ὃ ἑτέραις γενεαῖς οὐκ
  ἐγνωρίσθη τοῖς υἱοῖς τῶν ἀνθρώπων ὡς νῦν ἀπεκαλύφθη τοῖς ἁγίοις ἀποστόλοις
  αὐτοῦ καὶ προφήταις ἐν πνεύματι, <span style="color:#b00e23">(6)</span> εἶναι
  τὰ ἔθνη συγκληρονόμα καὶ σύσσωμα καὶ συμμέτοχα τῆς ἐπαγγελίας ἐν Χριστῷ Ἰησοῦ
  διὰ τοῦ εὐαγγελίου, <span style="color:#b00e23">(7)</span> οὗ ἐγενήθην
  διάκονος κατὰ τὴν δωρεὰν τῆς χάριτος τοῦ θεοῦ τῆς δοθείσης μοι κατὰ τὴν
  ἐνέργειαν τῆς δυνάμεως αὐτοῦ— <span style="color:#b00e23">(8)</span> ἐμοὶ τῷ
  ἐλαχιστοτέρῳ πάντων ἁγίων ἐδόθη ἡ χάρις αὕτη—τοῖς ἔθνεσιν εὐαγγελίσασθαι τὸ
  ἀνεξιχνίαστον πλοῦτος τοῦ Χριστοῦ, <span style="color:#b00e23">(9)</span> καὶ
  φωτίσαι πάντας τίς ἡ οἰκονομία τοῦ μυστηρίου τοῦ ἀποκεκρυμμένου ἀπὸ τῶν
  αἰώνων ἐν τῷ θεῷ τῷ τὰ πάντα κτίσαντι, <span style=
  "color:#b00e23">(10)</span> ἵνα γνωρισθῇ νῦν ταῖς ἀρχαῖς καὶ ταῖς ἐξουσίαις
  ἐν τοῖς ἐπουρανίοις διὰ τῆς ἐκκλησίας ἡ πολυποίκιλος σοφία τοῦ θεοῦ,
  <span style="color:#b00e23">(11)</span> κατὰ πρόθεσιν τῶν αἰώνων ἣν ἐποίησεν
  ἐν τῷ Χριστῷ Ἰησοῦ τῷ κυρίῳ ἡμῶν, <span style="color:#b00e23">(12)</span> ἐν
  ᾧ ἔχομεν τὴν παρρησίαν καὶ προσαγωγὴν ἐν πεποιθήσει διὰ τῆς πίστεως αὐτοῦ.
  <span style="color:#b00e23">(13)</span> διὸ αἰτοῦμαι μὴ ἐγκακεῖν ἐν ταῖς
  θλίψεσίν μου ὑπὲρ ὑμῶν, ἥτις ἐστὶν δόξα ὑμῶν. <span style=
  "color:#b00e23">(14)</span> Τούτου χάριν κάμπτω τὰ γόνατά μου πρὸς τὸν
  πατέρα, <span style="color:#b00e23">(15)</span> ἐξ οὗ πᾶσα πατριὰ ἐν οὐρανοῖς
  καὶ ἐπὶ γῆς ὀνομάζεται, <span style="color:#b00e23">(16)</span> ἵνα δῷ ὑμῖν
  κατὰ τὸ πλοῦτος τῆς δόξης αὐτοῦ δυνάμει κραταιωθῆναι διὰ τοῦ πνεύματος αὐτοῦ
  εἰς τὸν ἔσω ἄνθρωπον, <span style="color:#b00e23">(17)</span> κατοικῆσαι τὸν
  Χριστὸν διὰ τῆς πίστεως ἐν ταῖς καρδίαις ὑμῶν ἐν ἀγάπῃ· ἐρριζωμένοι καὶ
  τεθεμελιωμένοι, <span style="color:#b00e23">(18)</span> ἵνα ἐξισχύσητε
  καταλαβέσθαι σὺν πᾶσιν τοῖς ἁγίοις τί τὸ πλάτος καὶ μῆκος καὶ ὕψος καὶ βάθος,
  <span style="color:#b00e23">(19)</span> γνῶναί τε τὴν ὑπερβάλλουσαν τῆς
  γνώσεως ἀγάπην τοῦ Χριστοῦ, ἵνα πληρωθῆτε εἰς πᾶν τὸ πλήρωμα τοῦ θεοῦ.
  <span style="color:#b00e23">(20)</span> Τῷ δὲ δυναμένῳ ὑπὲρ πάντα ποιῆσαι
  ὑπερεκπερισσοῦ ὧν αἰτούμεθα ἢ νοοῦμεν κατὰ τὴν δύναμιν τὴν ἐνεργουμένην ἐν
  ἡμῖν, <span style="color:#b00e23">(21)</span> αὐτῷ ἡ δόξα ἐν τῇ ἐκκλησίᾳ καὶ
  ἐν Χριστῷ Ἰησοῦ εἰς πάσας τὰς γενεὰς τοῦ αἰῶνος τῶν αἰώνων· ἀμήν.
  <h3 id="epistle_to_the_ephesians4">4</h3><span style=
  "color:#b00e23">(1)</span> Παρακαλῶ οὖν ὑμᾶς ἐγὼ ὁ δέσμιος ἐν κυρίῳ ἀξίως
  περιπατῆσαι τῆς κλήσεως ἧς ἐκλήθητε, <span style="color:#b00e23">(2)</span>
  μετὰ πάσης ταπεινοφροσύνης καὶ πραΰτητος, μετὰ μακροθυμίας, ἀνεχόμενοι
  ἀλλήλων ἐν ἀγάπῃ, <span style="color:#b00e23">(3)</span> σπουδάζοντες τηρεῖν
  τὴν ἑνότητα τοῦ πνεύματος ἐν τῷ συνδέσμῳ τῆς εἰρήνης· <span style=
  "color:#b00e23">(4)</span> ἓν σῶμα καὶ ἓν πνεῦμα, καθὼς καὶ ἐκλήθητε ἐν μιᾷ
  ἐλπίδι τῆς κλήσεως ὑμῶν· <span style="color:#b00e23">(5)</span> εἷς κύριος,
  μία πίστις, ἓν βάπτισμα· <span style="color:#b00e23">(6)</span> εἷς θεὸς καὶ
  πατὴρ πάντων, ὁ ἐπὶ πάντων καὶ διὰ πάντων καὶ ἐν πᾶσιν. <span style=
  "color:#b00e23">(7)</span> Ἑνὶ δὲ ἑκάστῳ ἡμῶν ἐδόθη ἡ χάρις κατὰ τὸ μέτρον
  τῆς δωρεᾶς τοῦ Χριστοῦ. <span style="color:#b00e23">(8)</span> διὸ λέγει·
  Ἀναβὰς εἰς ὕψος ᾐχμαλώτευσεν αἰχμαλωσίαν, ἔδωκεν δόματα τοῖς ἀνθρώποις.
  <span style="color:#b00e23">(9)</span> τὸ δὲ Ἀνέβη τί ἐστιν εἰ μὴ ὅτι καὶ
  κατέβη εἰς τὰ κατώτερα μέρη τῆς γῆς; <span style="color:#b00e23">(10)</span>
  ὁ καταβὰς αὐτός ἐστιν καὶ ὁ ἀναβὰς ὑπεράνω πάντων τῶν οὐρανῶν, ἵνα πληρώσῃ τὰ
  πάντα. <span style="color:#b00e23">(11)</span> καὶ αὐτὸς ἔδωκεν τοὺς μὲν
  ἀποστόλους, τοὺς δὲ προφήτας, τοὺς δὲ εὐαγγελιστάς, τοὺς δὲ ποιμένας καὶ
  διδασκάλους, <span style="color:#b00e23">(12)</span> πρὸς τὸν καταρτισμὸν τῶν
  ἁγίων εἰς ἔργον διακονίας, εἰς οἰκοδομὴν τοῦ σώματος τοῦ Χριστοῦ,
  <span style="color:#b00e23">(13)</span> μέχρι καταντήσωμεν οἱ πάντες εἰς τὴν
  ἑνότητα τῆς πίστεως καὶ τῆς ἐπιγνώσεως τοῦ υἱοῦ τοῦ θεοῦ, εἰς ἄνδρα τέλειον,
  εἰς μέτρον ἡλικίας τοῦ πληρώματος τοῦ Χριστοῦ, <span style=
  "color:#b00e23">(14)</span> ἵνα μηκέτι ὦμεν νήπιοι, κλυδωνιζόμενοι καὶ
  περιφερόμενοι παντὶ ἀνέμῳ τῆς διδασκαλίας ἐν τῇ κυβείᾳ τῶν ἀνθρώπων ἐν
  πανουργίᾳ πρὸς τὴν μεθοδείαν τῆς πλάνης, <span style=
  "color:#b00e23">(15)</span> ἀληθεύοντες δὲ ἐν ἀγάπῃ αὐξήσωμεν εἰς αὐτὸν τὰ
  πάντα, ὅς ἐστιν ἡ κεφαλή, Χριστός, <span style="color:#b00e23">(16)</span> ἐξ
  οὗ πᾶν τὸ σῶμα συναρμολογούμενον καὶ συμβιβαζόμενον διὰ πάσης ἁφῆς τῆς
  ἐπιχορηγίας κατʼ ἐνέργειαν ἐν μέτρῳ ἑνὸς ἑκάστου μέρους τὴν αὔξησιν τοῦ
  σώματος ποιεῖται εἰς οἰκοδομὴν ἑαυτοῦ ἐν ἀγάπῃ. <span style=
  "color:#b00e23">(17)</span> Τοῦτο οὖν λέγω καὶ μαρτύρομαι ἐν κυρίῳ, μηκέτι
  ὑμᾶς περιπατεῖν καθὼς καὶ τὰ ἔθνη περιπατεῖ ἐν ματαιότητι τοῦ νοὸς αὐτῶν,
  <span style="color:#b00e23">(18)</span> ἐσκοτωμένοι τῇ διανοίᾳ ὄντες,
  ἀπηλλοτριωμένοι τῆς ζωῆς τοῦ θεοῦ, διὰ τὴν ἄγνοιαν τὴν οὖσαν ἐν αὐτοῖς, διὰ
  τὴν πώρωσιν τῆς καρδίας αὐτῶν, <span style="color:#b00e23">(19)</span>
  οἵτινες ἀπηλγηκότες ἑαυτοὺς παρέδωκαν τῇ ἀσελγείᾳ εἰς ἐργασίαν ἀκαθαρσίας
  πάσης ἐν πλεονεξίᾳ. <span style="color:#b00e23">(20)</span> ὑμεῖς δὲ οὐχ
  οὕτως ἐμάθετε τὸν Χριστόν, <span style="color:#b00e23">(21)</span> εἴ γε
  αὐτὸν ἠκούσατε καὶ ἐν αὐτῷ ἐδιδάχθητε, καθώς ἐστιν ἀλήθεια ἐν τῷ Ἰησοῦ,
  <span style="color:#b00e23">(22)</span> ἀποθέσθαι ὑμᾶς κατὰ τὴν προτέραν
  ἀναστροφὴν τὸν παλαιὸν ἄνθρωπον τὸν φθειρόμενον κατὰ τὰς ἐπιθυμίας τῆς
  ἀπάτης, <span style="color:#b00e23">(23)</span> ἀνανεοῦσθαι δὲ τῷ πνεύματι
  τοῦ νοὸς ὑμῶν, <span style="color:#b00e23">(24)</span> καὶ ἐνδύσασθαι τὸν
  καινὸν ἄνθρωπον τὸν κατὰ θεὸν κτισθέντα ἐν δικαιοσύνῃ καὶ ὁσιότητι τῆς
  ἀληθείας. <span style="color:#b00e23">(25)</span> Διὸ ἀποθέμενοι τὸ ψεῦδος
  λαλεῖτε ἀλήθειαν ἕκαστος μετὰ τοῦ πλησίον αὐτοῦ, ὅτι ἐσμὲν ἀλλήλων μέλη.
  <span style="color:#b00e23">(26)</span> ὀργίζεσθε καὶ μὴ ἁμαρτάνετε· ὁ ἥλιος
  μὴ ἐπιδυέτω ἐπὶ παροργισμῷ ὑμῶν, <span style="color:#b00e23">(27)</span> μηδὲ
  δίδοτε τόπον τῷ διαβόλῳ. <span style="color:#b00e23">(28)</span> ὁ κλέπτων
  μηκέτι κλεπτέτω, μᾶλλον δὲ κοπιάτω ἐργαζόμενος ταῖς ἰδίαις χερσὶν τὸ ἀγαθόν,
  ἵνα ἔχῃ μεταδιδόναι τῷ χρείαν ἔχοντι. <span style="color:#b00e23">(29)</span>
  πᾶς λόγος σαπρὸς ἐκ τοῦ στόματος ὑμῶν μὴ ἐκπορευέσθω, ἀλλὰ εἴ τις ἀγαθὸς πρὸς
  οἰκοδομὴν τῆς χρείας, ἵνα δῷ χάριν τοῖς ἀκούουσιν. <span style=
  "color:#b00e23">(30)</span> καὶ μὴ λυπεῖτε τὸ πνεῦμα τὸ ἅγιον τοῦ θεοῦ, ἐν ᾧ
  ἐσφραγίσθητε εἰς ἡμέραν ἀπολυτρώσεως. <span style="color:#b00e23">(31)</span>
  πᾶσα πικρία καὶ θυμὸς καὶ ὀργὴ καὶ κραυγὴ καὶ βλασφημία ἀρθήτω ἀφʼ ὑμῶν σὺν
  πάσῃ κακίᾳ. <span style="color:#b00e23">(32)</span> γίνεσθε εἰς ἀλλήλους
  χρηστοί, εὔσπλαγχνοι, χαριζόμενοι ἑαυτοῖς καθὼς καὶ ὁ θεὸς ἐν Χριστῷ
  ἐχαρίσατο ὑμῖν.
  <h3 id="epistle_to_the_ephesians5">5</h3><span style=
  "color:#b00e23">(1)</span> γίνεσθε οὖν μιμηταὶ τοῦ θεοῦ, ὡς τέκνα ἀγαπητά,
  <span style="color:#b00e23">(2)</span> καὶ περιπατεῖτε ἐν ἀγάπῃ, καθὼς καὶ ὁ
  Χριστὸς ἠγάπησεν ἡμᾶς καὶ παρέδωκεν ἑαυτὸν ὑπὲρ ἡμῶν προσφορὰν καὶ θυσίαν τῷ
  θεῷ εἰς ὀσμὴν εὐωδίας. <span style="color:#b00e23">(3)</span> Πορνεία δὲ καὶ
  ἀκαθαρσία πᾶσα ἢ πλεονεξία μηδὲ ὀνομαζέσθω ἐν ὑμῖν, καθὼς πρέπει ἁγίοις,
  <span style="color:#b00e23">(4)</span> καὶ αἰσχρότης καὶ μωρολογία ἢ
  εὐτραπελία, ἃ οὐκ ἀνῆκεν, ἀλλὰ μᾶλλον εὐχαριστία. <span style=
  "color:#b00e23">(5)</span> τοῦτο γὰρ ἴστε γινώσκοντες ὅτι πᾶς πόρνος ἢ
  ἀκάθαρτος ἢ πλεονέκτης, ὅ ἐστιν εἰδωλολάτρης, οὐκ ἔχει κληρονομίαν ἐν τῇ
  βασιλείᾳ τοῦ Χριστοῦ καὶ θεοῦ. <span style="color:#b00e23">(6)</span> Μηδεὶς
  ὑμᾶς ἀπατάτω κενοῖς λόγοις, διὰ ταῦτα γὰρ ἔρχεται ἡ ὀργὴ τοῦ θεοῦ ἐπὶ τοὺς
  υἱοὺς τῆς ἀπειθείας. <span style="color:#b00e23">(7)</span> μὴ οὖν γίνεσθε
  συμμέτοχοι αὐτῶν· <span style="color:#b00e23">(8)</span> ἦτε γάρ ποτε σκότος,
  νῦν δὲ φῶς ἐν κυρίῳ· ὡς τέκνα φωτὸς περιπατεῖτε, <span style=
  "color:#b00e23">(9)</span> ὁ γὰρ καρπὸς τοῦ φωτὸς ἐν πάσῃ ἀγαθωσύνῃ καὶ
  δικαιοσύνῃ καὶ ἀληθείᾳ, <span style="color:#b00e23">(10)</span> δοκιμάζοντες
  τί ἐστιν εὐάρεστον τῷ κυρίῳ· <span style="color:#b00e23">(11)</span> καὶ μὴ
  συγκοινωνεῖτε τοῖς ἔργοις τοῖς ἀκάρποις τοῦ σκότους, μᾶλλον δὲ καὶ ἐλέγχετε,
  <span style="color:#b00e23">(12)</span> τὰ γὰρ κρυφῇ γινόμενα ὑπʼ αὐτῶν
  αἰσχρόν ἐστιν καὶ λέγειν· <span style="color:#b00e23">(13)</span> τὰ δὲ πάντα
  ἐλεγχόμενα ὑπὸ τοῦ φωτὸς φανεροῦται, <span style="color:#b00e23">(14)</span>
  πᾶν γὰρ τὸ φανερούμενον φῶς ἐστιν. διὸ λέγει· Ἔγειρε, ὁ καθεύδων, καὶ ἀνάστα
  ἐκ τῶν νεκρῶν, καὶ ἐπιφαύσει σοι ὁ Χριστός. <span style=
  "color:#b00e23">(15)</span> Βλέπετε οὖν ἀκριβῶς πῶς περιπατεῖτε, μὴ ὡς ἄσοφοι
  ἀλλʼ ὡς σοφοί, <span style="color:#b00e23">(16)</span> ἐξαγοραζόμενοι τὸν
  καιρόν, ὅτι αἱ ἡμέραι πονηραί εἰσιν. <span style="color:#b00e23">(17)</span>
  διὰ τοῦτο μὴ γίνεσθε ἄφρονες, ἀλλὰ συνίετε τί τὸ θέλημα τοῦ κυρίου·
  <span style="color:#b00e23">(18)</span> καὶ μὴ μεθύσκεσθε οἴνῳ, ἐν ᾧ ἐστιν
  ἀσωτία, ἀλλὰ πληροῦσθε ἐν πνεύματι, <span style="color:#b00e23">(19)</span>
  λαλοῦντες ἑαυτοῖς ψαλμοῖς καὶ ὕμνοις καὶ ᾠδαῖς πνευματικαῖς, ᾄδοντες καὶ
  ψάλλοντες τῇ καρδίᾳ ὑμῶν τῷ κυρίῳ, <span style="color:#b00e23">(20)</span>
  εὐχαριστοῦντες πάντοτε ὑπὲρ πάντων ἐν ὀνόματι τοῦ κυρίου ἡμῶν Ἰησοῦ Χριστοῦ
  τῷ θεῷ καὶ πατρί, <span style="color:#b00e23">(21)</span> ὑποτασσόμενοι
  ἀλλήλοις ἐν φόβῳ Χριστοῦ. <span style="color:#b00e23">(22)</span> Αἱ γυναῖκες
  τοῖς ἰδίοις ἀνδράσιν ὡς τῷ κυρίῳ, <span style="color:#b00e23">(23)</span> ὅτι
  ἀνήρ ἐστιν κεφαλὴ τῆς γυναικὸς ὡς καὶ ὁ Χριστὸς κεφαλὴ τῆς ἐκκλησίας, αὐτὸς
  σωτὴρ τοῦ σώματος. <span style="color:#b00e23">(24)</span> ἀλλὰ ὡς ἡ ἐκκλησία
  ὑποτάσσεται τῷ Χριστῷ, οὕτως καὶ αἱ γυναῖκες τοῖς ἀνδράσιν ἐν παντί.
  <span style="color:#b00e23">(25)</span> Οἱ ἄνδρες, ἀγαπᾶτε τὰς γυναῖκας,
  καθὼς καὶ ὁ Χριστὸς ἠγάπησεν τὴν ἐκκλησίαν καὶ ἑαυτὸν παρέδωκεν ὑπὲρ αὐτῆς,
  <span style="color:#b00e23">(26)</span> ἵνα αὐτὴν ἁγιάσῃ καθαρίσας τῷ λουτρῷ
  τοῦ ὕδατος ἐν ῥήματι, <span style="color:#b00e23">(27)</span> ἵνα παραστήσῃ
  αὐτὸς ἑαυτῷ ἔνδοξον τὴν ἐκκλησίαν, μὴ ἔχουσαν σπίλον ἢ ῥυτίδα ἤ τι τῶν
  τοιούτων, ἀλλʼ ἵνα ᾖ ἁγία καὶ ἄμωμος. <span style="color:#b00e23">(28)</span>
  οὕτως ὀφείλουσιν καὶ οἱ ἄνδρες ἀγαπᾶν τὰς ἑαυτῶν γυναῖκας ὡς τὰ ἑαυτῶν
  σώματα· ὁ ἀγαπῶν τὴν ἑαυτοῦ γυναῖκα ἑαυτὸν ἀγαπᾷ, <span style=
  "color:#b00e23">(29)</span> οὐδεὶς γάρ ποτε τὴν ἑαυτοῦ σάρκα ἐμίσησεν, ἀλλὰ
  ἐκτρέφει καὶ θάλπει αὐτήν, καθὼς καὶ ὁ Χριστὸς τὴν ἐκκλησίαν, <span style=
  "color:#b00e23">(30)</span> ὅτι μέλη ἐσμὲν τοῦ σώματος αὐτοῦ. <span style=
  "color:#b00e23">(31)</span> ἀντὶ τούτου καταλείψει ἄνθρωπος τὸν πατέρα καὶ
  τὴν μητέρα καὶ προσκολληθήσεται τῇ γυναικὶ αὐτοῦ, καὶ ἔσονται οἱ δύο εἰς
  σάρκα μίαν. <span style="color:#b00e23">(32)</span> τὸ μυστήριον τοῦτο μέγα
  ἐστίν, ἐγὼ δὲ λέγω εἰς Χριστὸν καὶ εἰς τὴν ἐκκλησίαν. <span style=
  "color:#b00e23">(33)</span> πλὴν καὶ ὑμεῖς οἱ καθʼ ἕνα ἕκαστος τὴν ἑαυτοῦ
  γυναῖκα οὕτως ἀγαπάτω ὡς ἑαυτόν, ἡ δὲ γυνὴ ἵνα φοβῆται τὸν ἄνδρα.
  <h3 id="epistle_to_the_ephesians6">6</h3><span style=
  "color:#b00e23">(1)</span> Τὰ τέκνα, ὑπακούετε τοῖς γονεῦσιν ὑμῶν ἐν κυρίῳ,
  τοῦτο γάρ ἐστιν δίκαιον· <span style="color:#b00e23">(2)</span> τίμα τὸν
  πατέρα σου καὶ τὴν μητέρα, ἥτις ἐστὶν ἐντολὴ πρώτη ἐν ἐπαγγελίᾳ, <span style=
  "color:#b00e23">(3)</span> ἵνα εὖ σοι γένηται καὶ ἔσῃ μακροχρόνιος ἐπὶ τῆς
  γῆς. <span style="color:#b00e23">(4)</span> Καὶ οἱ πατέρες, μὴ παροργίζετε τὰ
  τέκνα ὑμῶν, ἀλλὰ ἐκτρέφετε αὐτὰ ἐν παιδείᾳ καὶ νουθεσίᾳ κυρίου. <span style=
  "color:#b00e23">(5)</span> Οἱ δοῦλοι, ὑπακούετε τοῖς κατὰ σάρκα κυρίοις μετὰ
  φόβου καὶ τρόμου ἐν ἁπλότητι τῆς καρδίας ὑμῶν ὡς τῷ Χριστῷ, <span style=
  "color:#b00e23">(6)</span> μὴ κατʼ ὀφθαλμοδουλίαν ὡς ἀνθρωπάρεσκοι ἀλλʼ ὡς
  δοῦλοι Χριστοῦ ποιοῦντες τὸ θέλημα τοῦ θεοῦ, ἐκ ψυχῆς <span style=
  "color:#b00e23">(7)</span> μετʼ εὐνοίας δουλεύοντες, ὡς τῷ κυρίῳ καὶ οὐκ
  ἀνθρώποις, <span style="color:#b00e23">(8)</span> εἰδότες ὅτι ἕκαστος, ὃ ἂν
  ποιήσῃ ἀγαθόν, τοῦτο κομίσεται παρὰ κυρίου, εἴτε δοῦλος εἴτε ἐλεύθερος.
  <span style="color:#b00e23">(9)</span> Καὶ οἱ κύριοι, τὰ αὐτὰ ποιεῖτε πρὸς
  αὐτούς, ἀνιέντες τὴν ἀπειλήν, εἰδότες ὅτι καὶ αὐτῶν καὶ ὑμῶν ὁ κύριός ἐστιν
  ἐν οὐρανοῖς, καὶ προσωπολημψία οὐκ ἔστιν παρʼ αὐτῷ. <span style=
  "color:#b00e23">(10)</span> Τοῦ λοιποῦ ἐνδυναμοῦσθε ἐν κυρίῳ καὶ ἐν τῷ κράτει
  τῆς ἰσχύος αὐτοῦ. <span style="color:#b00e23">(11)</span> ἐνδύσασθε τὴν
  πανοπλίαν τοῦ θεοῦ πρὸς τὸ δύνασθαι ὑμᾶς στῆναι πρὸς τὰς μεθοδείας τοῦ
  διαβόλου· <span style="color:#b00e23">(12)</span> ὅτι οὐκ ἔστιν ἡμῖν ἡ πάλη
  πρὸς αἷμα καὶ σάρκα, ἀλλὰ πρὸς τὰς ἀρχάς, πρὸς τὰς ἐξουσίας, πρὸς τοὺς
  κοσμοκράτορας τοῦ σκότους τούτου, πρὸς τὰ πνευματικὰ τῆς πονηρίας ἐν τοῖς
  ἐπουρανίοις. <span style="color:#b00e23">(13)</span> διὰ τοῦτο ἀναλάβετε τὴν
  πανοπλίαν τοῦ θεοῦ, ἵνα δυνηθῆτε ἀντιστῆναι ἐν τῇ ἡμέρᾳ τῇ πονηρᾷ καὶ ἅπαντα
  κατεργασάμενοι στῆναι. <span style="color:#b00e23">(14)</span> στῆτε οὖν
  περιζωσάμενοι τὴν ὀσφὺν ὑμῶν ἐν ἀληθείᾳ, καὶ ἐνδυσάμενοι τὸν θώρακα τῆς
  δικαιοσύνης, <span style="color:#b00e23">(15)</span> καὶ ὑποδησάμενοι τοὺς
  πόδας ἐν ἑτοιμασίᾳ τοῦ εὐαγγελίου τῆς εἰρήνης, <span style=
  "color:#b00e23">(16)</span> ἐν πᾶσιν ἀναλαβόντες τὸν θυρεὸν τῆς πίστεως, ἐν ᾧ
  δυνήσεσθε πάντα τὰ βέλη τοῦ πονηροῦ πεπυρωμένα σβέσαι· <span style=
  "color:#b00e23">(17)</span> καὶ τὴν περικεφαλαίαν τοῦ σωτηρίου δέξασθε, καὶ
  τὴν μάχαιραν τοῦ πνεύματος, ὅ ἐστιν ῥῆμα θεοῦ, <span style=
  "color:#b00e23">(18)</span> διὰ πάσης προσευχῆς καὶ δεήσεως, προσευχόμενοι ἐν
  παντὶ καιρῷ ἐν πνεύματι, καὶ εἰς αὐτὸ ἀγρυπνοῦντες ἐν πάσῃ προσκαρτερήσει καὶ
  δεήσει περὶ πάντων τῶν ἁγίων, <span style="color:#b00e23">(19)</span> καὶ
  ὑπὲρ ἐμοῦ, ἵνα μοι δοθῇ λόγος ἐν ἀνοίξει τοῦ στόματός μου, ἐν παρρησίᾳ
  γνωρίσαι τὸ μυστήριον τοῦ εὐαγγελίου <span style="color:#b00e23">(20)</span>
  ὑπὲρ οὗ πρεσβεύω ἐν ἁλύσει, ἵνα ἐν αὐτῷ παρρησιάσωμαι ὡς δεῖ με λαλῆσαι.
  <span style="color:#b00e23">(21)</span> Ἵνα δὲ εἰδῆτε καὶ ὑμεῖς τὰ κατʼ ἐμέ,
  τί πράσσω, πάντα γνωρίσει ὑμῖν Τυχικὸς ὁ ἀγαπητὸς ἀδελφὸς καὶ πιστὸς διάκονος
  ἐν κυρίῳ, <span style="color:#b00e23">(22)</span> ὃν ἔπεμψα πρὸς ὑμᾶς εἰς
  αὐτὸ τοῦτο ἵνα γνῶτε τὰ περὶ ἡμῶν καὶ παρακαλέσῃ τὰς καρδίας ὑμῶν.
  <span style="color:#b00e23">(23)</span> Εἰρήνη τοῖς ἀδελφοῖς καὶ ἀγάπη μετὰ
  πίστεως ἀπὸ θεοῦ πατρὸς καὶ κυρίου Ἰησοῦ Χριστοῦ. <span style=
  "color:#b00e23">(24)</span> ἡ χάρις μετὰ πάντων τῶν ἀγαπώντων τὸν κύριον ἡμῶν
  Ἰησοῦν Χριστὸν ἐν ἀφθαρσίᾳ.
</body>
</html>
