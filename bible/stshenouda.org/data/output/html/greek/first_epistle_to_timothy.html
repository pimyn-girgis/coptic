<!DOCTYPE html>
<html>
<head>
  <title>First Epistle to Timothy</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="first_epistle_to_timothy">First Epistle to Timothy</h2>
  <a href="#first_epistle_to_timothy1">1</a> <a href=
  "#first_epistle_to_timothy2">2</a> <a href="#first_epistle_to_timothy3">3</a>
  <a href="#first_epistle_to_timothy4">4</a> <a href=
  "#first_epistle_to_timothy5">5</a> <a href="#first_epistle_to_timothy6">6</a>
  <h3 id="first_epistle_to_timothy1">1</h3>

  <p><span style="color:#b00e23">(1)</span> Παῦλος ἀπόστολος Χριστοῦ Ἰησοῦ κατʼ
  ἐπιταγὴν θεοῦ σωτῆρος ἡμῶν καὶ Χριστοῦ Ἰησοῦ τῆς ἐλπίδος ἡμῶν <span style=
  "color:#b00e23">(2)</span> Τιμοθέῳ γνησίῳ τέκνῳ ἐν πίστει· χάρις, ἔλεος,
  εἰρήνη ἀπὸ θεοῦ πατρὸς καὶ Χριστοῦ Ἰησοῦ τοῦ κυρίου ἡμῶν. <span style=
  "color:#b00e23">(3)</span> Καθὼς παρεκάλεσά σε προσμεῖναι ἐν Ἐφέσῳ,
  πορευόμενος εἰς Μακεδονίαν, ἵνα παραγγείλῃς τισὶν μὴ ἑτεροδιδασκαλεῖν
  <span style="color:#b00e23">(4)</span> μηδὲ προσέχειν μύθοις καὶ γενεαλογίαις
  ἀπεράντοις, αἵτινες ἐκζητήσεις παρέχουσι μᾶλλον ἢ οἰκονομίαν θεοῦ τὴν ἐν
  πίστει— <span style="color:#b00e23">(5)</span> τὸ δὲ τέλος τῆς παραγγελίας
  ἐστὶν ἀγάπη ἐκ καθαρᾶς καρδίας καὶ συνειδήσεως ἀγαθῆς καὶ πίστεως
  ἀνυποκρίτου, <span style="color:#b00e23">(6)</span> ὧν τινες ἀστοχήσαντες
  ἐξετράπησαν εἰς ματαιολογίαν, <span style="color:#b00e23">(7)</span> θέλοντες
  εἶναι νομοδιδάσκαλοι, μὴ νοοῦντες μήτε ἃ λέγουσιν μήτε περὶ τίνων
  διαβεβαιοῦνται. <span style="color:#b00e23">(8)</span> Οἴδαμεν δὲ ὅτι καλὸς ὁ
  νόμος ἐάν τις αὐτῷ νομίμως χρῆται, <span style="color:#b00e23">(9)</span>
  εἰδὼς τοῦτο, ὅτι δικαίῳ νόμος οὐ κεῖται, ἀνόμοις δὲ καὶ ἀνυποτάκτοις, ἀσεβέσι
  καὶ ἁμαρτωλοῖς, ἀνοσίοις καὶ βεβήλοις, πατρολῴαις καὶ μητρολῴαις,
  ἀνδροφόνοις, <span style="color:#b00e23">(10)</span> πόρνοις, ἀρσενοκοίταις,
  ἀνδραποδισταῖς, ψεύσταις, ἐπιόρκοις, καὶ εἴ τι ἕτερον τῇ ὑγιαινούσῃ
  διδασκαλίᾳ ἀντίκειται, <span style="color:#b00e23">(11)</span> κατὰ τὸ
  εὐαγγέλιον τῆς δόξης τοῦ μακαρίου θεοῦ, ὃ ἐπιστεύθην ἐγώ. <span style=
  "color:#b00e23">(12)</span> Χάριν ἔχω τῷ ἐνδυναμώσαντί με Χριστῷ Ἰησοῦ τῷ
  κυρίῳ ἡμῶν, ὅτι πιστόν με ἡγήσατο θέμενος εἰς διακονίαν, <span style=
  "color:#b00e23">(13)</span> τὸ πρότερον ὄντα βλάσφημον καὶ διώκτην καὶ
  ὑβριστήν· ἀλλὰ ἠλεήθην, ὅτι ἀγνοῶν ἐποίησα ἐν ἀπιστίᾳ, <span style=
  "color:#b00e23">(14)</span> ὑπερεπλεόνασεν δὲ ἡ χάρις τοῦ κυρίου ἡμῶν μετὰ
  πίστεως καὶ ἀγάπης τῆς ἐν Χριστῷ Ἰησοῦ. <span style=
  "color:#b00e23">(15)</span> πιστὸς ὁ λόγος καὶ πάσης ἀποδοχῆς ἄξιος, ὅτι
  Χριστὸς Ἰησοῦς ἦλθεν εἰς τὸν κόσμον ἁμαρτωλοὺς σῶσαι· ὧν πρῶτός εἰμι ἐγώ,
  <span style="color:#b00e23">(16)</span> ἀλλὰ διὰ τοῦτο ἠλεήθην, ἵνα ἐν ἐμοὶ
  πρώτῳ ἐνδείξηται Χριστὸς Ἰησοῦς τὴν ἅπασαν μακροθυμίαν, πρὸς ὑποτύπωσιν τῶν
  μελλόντων πιστεύειν ἐπʼ αὐτῷ εἰς ζωὴν αἰώνιον. <span style=
  "color:#b00e23">(17)</span> τῷ δὲ βασιλεῖ τῶν αἰώνων, ἀφθάρτῳ, ἀοράτῳ, μόνῳ
  θεῷ, τιμὴ καὶ δόξα εἰς τοὺς αἰῶνας τῶν αἰώνων· ἀμήν. <span style=
  "color:#b00e23">(18)</span> Ταύτην τὴν παραγγελίαν παρατίθεμαί σοι, τέκνον
  Τιμόθεε, κατὰ τὰς προαγούσας ἐπὶ σὲ προφητείας, ἵνα στρατεύῃ ἐν αὐταῖς τὴν
  καλὴν στρατείαν, <span style="color:#b00e23">(19)</span> ἔχων πίστιν καὶ
  ἀγαθὴν συνείδησιν, ἥν τινες ἀπωσάμενοι περὶ τὴν πίστιν ἐναυάγησαν·
  <span style="color:#b00e23">(20)</span> ὧν ἐστιν Ὑμέναιος καὶ Ἀλέξανδρος, οὓς
  παρέδωκα τῷ Σατανᾷ ἵνα παιδευθῶσι μὴ βλασφημεῖν.</p>

  <h3 id="first_epistle_to_timothy2">2</h3>

  <p><span style="color:#b00e23">(1)</span> Παρακαλῶ οὖν πρῶτον πάντων
  ποιεῖσθαι δεήσεις, προσευχάς, ἐντεύξεις, εὐχαριστίας, ὑπὲρ πάντων ἀνθρώπων,
  <span style="color:#b00e23">(2)</span> ὑπὲρ βασιλέων καὶ πάντων τῶν ἐν
  ὑπεροχῇ ὄντων, ἵνα ἤρεμον καὶ ἡσύχιον βίον διάγωμεν ἐν πάσῃ εὐσεβείᾳ καὶ
  σεμνότητι. <span style="color:#b00e23">(3)</span> τοῦτο καλὸν καὶ ἀπόδεκτον
  ἐνώπιον τοῦ σωτῆρος ἡμῶν θεοῦ, <span style="color:#b00e23">(4)</span> ὃς
  πάντας ἀνθρώπους θέλει σωθῆναι καὶ εἰς ἐπίγνωσιν ἀληθείας ἐλθεῖν.
  <span style="color:#b00e23">(5)</span> εἷς γὰρ θεός, εἷς καὶ μεσίτης θεοῦ καὶ
  ἀνθρώπων ἄνθρωπος Χριστὸς Ἰησοῦς, <span style="color:#b00e23">(6)</span> ὁ
  δοὺς ἑαυτὸν ἀντίλυτρον ὑπὲρ πάντων, τὸ μαρτύριον καιροῖς ἰδίοις· <span style=
  "color:#b00e23">(7)</span> εἰς ὃ ἐτέθην ἐγὼ κῆρυξ καὶ ἀπόστολος—ἀλήθειαν
  λέγω, οὐ ψεύδομαι—διδάσκαλος ἐθνῶν ἐν πίστει καὶ ἀληθείᾳ. <span style=
  "color:#b00e23">(8)</span> Βούλομαι οὖν προσεύχεσθαι τοὺς ἄνδρας ἐν παντὶ
  τόπῳ, ἐπαίροντας ὁσίους χεῖρας χωρὶς ὀργῆς καὶ διαλογισμοῦ. <span style=
  "color:#b00e23">(9)</span> ὡσαύτως καὶ γυναῖκας ἐν καταστολῇ κοσμίῳ μετὰ
  αἰδοῦς καὶ σωφροσύνης κοσμεῖν ἑαυτάς, μὴ ἐν πλέγμασιν καὶ χρυσίῳ ἢ
  μαργαρίταις ἢ ἱματισμῷ πολυτελεῖ, <span style="color:#b00e23">(10)</span>
  ἀλλʼ ὃ πρέπει γυναιξὶν ἐπαγγελλομέναις θεοσέβειαν, διʼ ἔργων ἀγαθῶν.
  <span style="color:#b00e23">(11)</span> γυνὴ ἐν ἡσυχίᾳ μανθανέτω ἐν πάσῃ
  ὑποταγῇ· <span style="color:#b00e23">(12)</span> διδάσκειν δὲ γυναικὶ οὐκ
  ἐπιτρέπω, οὐδὲ αὐθεντεῖν ἀνδρός, ἀλλʼ εἶναι ἐν ἡσυχίᾳ. <span style=
  "color:#b00e23">(13)</span> Ἀδὰμ γὰρ πρῶτος ἐπλάσθη, εἶτα Εὕα· <span style=
  "color:#b00e23">(14)</span> καὶ Ἀδὰμ οὐκ ἠπατήθη, ἡ δὲ γυνὴ ἐξαπατηθεῖσα ἐν
  παραβάσει γέγονεν. <span style="color:#b00e23">(15)</span> σωθήσεται δὲ διὰ
  τῆς τεκνογονίας, ἐὰν μείνωσιν ἐν πίστει καὶ ἀγάπῃ καὶ ἁγιασμῷ μετὰ
  σωφροσύνης.</p>

  <h3 id="first_epistle_to_timothy3">3</h3>

  <p><span style="color:#b00e23">(1)</span> Πιστὸς ὁ λόγος· εἴ τις ἐπισκοπῆς
  ὀρέγεται, καλοῦ ἔργου ἐπιθυμεῖ. <span style="color:#b00e23">(2)</span> δεῖ
  οὖν τὸν ἐπίσκοπον ἀνεπίλημπτον εἶναι, μιᾶς γυναικὸς ἄνδρα, νηφάλιον, σώφρονα,
  κόσμιον, φιλόξενον, διδακτικόν, <span style="color:#b00e23">(3)</span> μὴ
  πάροινον, μὴ πλήκτην, ἀλλὰ ἐπιεικῆ, ἄμαχον, ἀφιλάργυρον, <span style=
  "color:#b00e23">(4)</span> τοῦ ἰδίου οἴκου καλῶς προϊστάμενον, τέκνα ἔχοντα
  ἐν ὑποταγῇ μετὰ πάσης σεμνότητος· <span style="color:#b00e23">(5)</span> (εἰ
  δέ τις τοῦ ἰδίου οἴκου προστῆναι οὐκ οἶδεν, πῶς ἐκκλησίας θεοῦ ἐπιμελήσεται;)
  <span style="color:#b00e23">(6)</span> μὴ νεόφυτον, ἵνα μὴ τυφωθεὶς εἰς κρίμα
  ἐμπέσῃ τοῦ διαβόλου. <span style="color:#b00e23">(7)</span> δεῖ δὲ καὶ
  μαρτυρίαν καλὴν ἔχειν ἀπὸ τῶν ἔξωθεν, ἵνα μὴ εἰς ὀνειδισμὸν ἐμπέσῃ καὶ παγίδα
  τοῦ διαβόλου. <span style="color:#b00e23">(8)</span> Διακόνους ὡσαύτως
  σεμνούς, μὴ διλόγους, μὴ οἴνῳ πολλῷ προσέχοντας, μὴ αἰσχροκερδεῖς,
  <span style="color:#b00e23">(9)</span> ἔχοντας τὸ μυστήριον τῆς πίστεως ἐν
  καθαρᾷ συνειδήσει. <span style="color:#b00e23">(10)</span> καὶ οὗτοι δὲ
  δοκιμαζέσθωσαν πρῶτον, εἶτα διακονείτωσαν ἀνέγκλητοι ὄντες. <span style=
  "color:#b00e23">(11)</span> γυναῖκας ὡσαύτως σεμνάς, μὴ διαβόλους, νηφαλίους,
  πιστὰς ἐν πᾶσιν. <span style="color:#b00e23">(12)</span> διάκονοι ἔστωσαν
  μιᾶς γυναικὸς ἄνδρες, τέκνων καλῶς προϊστάμενοι καὶ τῶν ἰδίων οἴκων·
  <span style="color:#b00e23">(13)</span> οἱ γὰρ καλῶς διακονήσαντες βαθμὸν
  ἑαυτοῖς καλὸν περιποιοῦνται καὶ πολλὴν παρρησίαν ἐν πίστει τῇ ἐν Χριστῷ
  Ἰησοῦ. <span style="color:#b00e23">(14)</span> Ταῦτά σοι γράφω, ἐλπίζων
  ἐλθεῖν πρὸς σὲ ἐν τάχει, <span style="color:#b00e23">(15)</span> ἐὰν δὲ
  βραδύνω, ἵνα εἰδῇς πῶς δεῖ ἐν οἴκῳ θεοῦ ἀναστρέφεσθαι, ἥτις ἐστὶν ἐκκλησία
  θεοῦ ζῶντος, στῦλος καὶ ἑδραίωμα τῆς ἀληθείας· <span style=
  "color:#b00e23">(16)</span> καὶ ὁμολογουμένως μέγα ἐστὶν τὸ τῆς εὐσεβείας
  μυστήριον· Ὃς ἐφανερώθη ἐν σαρκί, ἐδικαιώθη ἐν πνεύματι, ὤφθη ἀγγέλοις,
  ἐκηρύχθη ἐν ἔθνεσιν, ἐπιστεύθη ἐν κόσμῳ, ἀνελήμφθη ἐν δόξῃ.</p>

  <h3 id="first_epistle_to_timothy4">4</h3>

  <p><span style="color:#b00e23">(1)</span> Τὸ δὲ πνεῦμα ῥητῶς λέγει ὅτι ἐν
  ὑστέροις καιροῖς ἀποστήσονταί τινες τῆς πίστεως, προσέχοντες πνεύμασι πλάνοις
  καὶ διδασκαλίαις δαιμονίων <span style="color:#b00e23">(2)</span> ἐν
  ὑποκρίσει ψευδολόγων, κεκαυστηριασμένων τὴν ἰδίαν συνείδησιν, <span style=
  "color:#b00e23">(3)</span> κωλυόντων γαμεῖν, ἀπέχεσθαι βρωμάτων ἃ ὁ θεὸς
  ἔκτισεν εἰς μετάλημψιν μετὰ εὐχαριστίας τοῖς πιστοῖς καὶ ἐπεγνωκόσι τὴν
  ἀλήθειαν. <span style="color:#b00e23">(4)</span> ὅτι πᾶν κτίσμα θεοῦ καλόν,
  καὶ οὐδὲν ἀπόβλητον μετὰ εὐχαριστίας λαμβανόμενον, <span style=
  "color:#b00e23">(5)</span> ἁγιάζεται γὰρ διὰ λόγου θεοῦ καὶ ἐντεύξεως.
  <span style="color:#b00e23">(6)</span> Ταῦτα ὑποτιθέμενος τοῖς ἀδελφοῖς καλὸς
  ἔσῃ διάκονος Χριστοῦ Ἰησοῦ, ἐντρεφόμενος τοῖς λόγοις τῆς πίστεως καὶ τῆς
  καλῆς διδασκαλίας ᾗ παρηκολούθηκας, <span style="color:#b00e23">(7)</span>
  τοὺς δὲ βεβήλους καὶ γραώδεις μύθους παραιτοῦ. γύμναζε δὲ σεαυτὸν πρὸς
  εὐσέβειαν· <span style="color:#b00e23">(8)</span> ἡ γὰρ σωματικὴ γυμνασία
  πρὸς ὀλίγον ἐστὶν ὠφέλιμος, ἡ δὲ εὐσέβεια πρὸς πάντα ὠφέλιμός ἐστιν,
  ἐπαγγελίαν ἔχουσα ζωῆς τῆς νῦν καὶ τῆς μελλούσης. <span style=
  "color:#b00e23">(9)</span> πιστὸς ὁ λόγος καὶ πάσης ἀποδοχῆς ἄξιος,
  <span style="color:#b00e23">(10)</span> εἰς τοῦτο γὰρ κοπιῶμεν καὶ
  ὀνειδιζόμεθα, ὅτι ἠλπίκαμεν ἐπὶ θεῷ ζῶντι, ὅς ἐστιν σωτὴρ πάντων ἀνθρώπων,
  μάλιστα πιστῶν. <span style="color:#b00e23">(11)</span> Παράγγελλε ταῦτα καὶ
  δίδασκε. <span style="color:#b00e23">(12)</span> μηδείς σου τῆς νεότητος
  καταφρονείτω, ἀλλὰ τύπος γίνου τῶν πιστῶν ἐν λόγῳ, ἐν ἀναστροφῇ, ἐν ἀγάπῃ, ἐν
  πίστει, ἐν ἁγνείᾳ. <span style="color:#b00e23">(13)</span> ἕως ἔρχομαι
  πρόσεχε τῇ ἀναγνώσει, τῇ παρακλήσει, τῇ διδασκαλίᾳ. <span style=
  "color:#b00e23">(14)</span> μὴ ἀμέλει τοῦ ἐν σοὶ χαρίσματος, ὃ ἐδόθη σοι διὰ
  προφητείας μετὰ ἐπιθέσεως τῶν χειρῶν τοῦ πρεσβυτερίου. <span style=
  "color:#b00e23">(15)</span> ταῦτα μελέτα, ἐν τούτοις ἴσθι, ἵνα σου ἡ προκοπὴ
  φανερὰ ᾖ πᾶσιν· <span style="color:#b00e23">(16)</span> ἔπεχε σεαυτῷ καὶ τῇ
  διδασκαλίᾳ· ἐπίμενε αὐτοῖς· τοῦτο γὰρ ποιῶν καὶ σεαυτὸν σώσεις καὶ τοὺς
  ἀκούοντάς σου.</p>

  <h3 id="first_epistle_to_timothy5">5</h3>

  <p><span style="color:#b00e23">(1)</span> Πρεσβυτέρῳ μὴ ἐπιπλήξῃς, ἀλλὰ
  παρακάλει ὡς πατέρα, νεωτέρους ὡς ἀδελφούς, <span style=
  "color:#b00e23">(2)</span> πρεσβυτέρας ὡς μητέρας, νεωτέρας ὡς ἀδελφὰς ἐν
  πάσῃ ἁγνείᾳ. <span style="color:#b00e23">(3)</span> Χήρας τίμα τὰς ὄντως
  χήρας. <span style="color:#b00e23">(4)</span> εἰ δέ τις χήρα τέκνα ἢ ἔκγονα
  ἔχει, μανθανέτωσαν πρῶτον τὸν ἴδιον οἶκον εὐσεβεῖν καὶ ἀμοιβὰς ἀποδιδόναι
  τοῖς προγόνοις, τοῦτο γάρ ἐστιν ἀπόδεκτον ἐνώπιον τοῦ θεοῦ. <span style=
  "color:#b00e23">(5)</span> ἡ δὲ ὄντως χήρα καὶ μεμονωμένη ἤλπικεν ἐπὶ θεὸν
  καὶ προσμένει ταῖς δεήσεσιν καὶ ταῖς προσευχαῖς νυκτὸς καὶ ἡμέρας·
  <span style="color:#b00e23">(6)</span> ἡ δὲ σπαταλῶσα ζῶσα τέθνηκεν.
  <span style="color:#b00e23">(7)</span> καὶ ταῦτα παράγγελλε, ἵνα ἀνεπίλημπτοι
  ὦσιν· <span style="color:#b00e23">(8)</span> εἰ δέ τις τῶν ἰδίων καὶ μάλιστα
  οἰκείων οὐ προνοεῖ, τὴν πίστιν ἤρνηται καὶ ἔστιν ἀπίστου χείρων. <span style=
  "color:#b00e23">(9)</span> Χήρα καταλεγέσθω μὴ ἔλαττον ἐτῶν ἑξήκοντα
  γεγονυῖα, ἑνὸς ἀνδρὸς γυνή, <span style="color:#b00e23">(10)</span> ἐν ἔργοις
  καλοῖς μαρτυρουμένη, εἰ ἐτεκνοτρόφησεν, εἰ ἐξενοδόχησεν, εἰ ἁγίων πόδας
  ἔνιψεν, εἰ θλιβομένοις ἐπήρκεσεν, εἰ παντὶ ἔργῳ ἀγαθῷ ἐπηκολούθησεν.
  <span style="color:#b00e23">(11)</span> νεωτέρας δὲ χήρας παραιτοῦ· ὅταν γὰρ
  καταστρηνιάσωσιν τοῦ Χριστοῦ, γαμεῖν θέλουσιν, <span style=
  "color:#b00e23">(12)</span> ἔχουσαι κρίμα ὅτι τὴν πρώτην πίστιν ἠθέτησαν·
  <span style="color:#b00e23">(13)</span> ἅμα δὲ καὶ ἀργαὶ μανθάνουσιν,
  περιερχόμεναι τὰς οἰκίας, οὐ μόνον δὲ ἀργαὶ ἀλλὰ καὶ φλύαροι καὶ περίεργοι,
  λαλοῦσαι τὰ μὴ δέοντα. <span style="color:#b00e23">(14)</span> βούλομαι οὖν
  νεωτέρας γαμεῖν, τεκνογονεῖν, οἰκοδεσποτεῖν, μηδεμίαν ἀφορμὴν διδόναι τῷ
  ἀντικειμένῳ λοιδορίας χάριν· <span style="color:#b00e23">(15)</span> ἤδη γάρ
  τινες ἐξετράπησαν ὀπίσω τοῦ Σατανᾶ. <span style="color:#b00e23">(16)</span>
  εἴ τις πιστὴ ἔχει χήρας, ἐπαρκείτω αὐταῖς, καὶ μὴ βαρείσθω ἡ ἐκκλησία, ἵνα
  ταῖς ὄντως χήραις ἐπαρκέσῃ. <span style="color:#b00e23">(17)</span> Οἱ καλῶς
  προεστῶτες πρεσβύτεροι διπλῆς τιμῆς ἀξιούσθωσαν, μάλιστα οἱ κοπιῶντες ἐν λόγῳ
  καὶ διδασκαλίᾳ· <span style="color:#b00e23">(18)</span> λέγει γὰρ ἡ γραφή·
  Βοῦν ἀλοῶντα οὐ φιμώσεις, καί· Ἄξιος ὁ ἐργάτης τοῦ μισθοῦ αὐτοῦ. <span style=
  "color:#b00e23">(19)</span> κατὰ πρεσβυτέρου κατηγορίαν μὴ παραδέχου, ἐκτὸς
  εἰ μὴ ἐπὶ δύο ἢ τριῶν μαρτύρων· <span style="color:#b00e23">(20)</span> τοὺς
  ἁμαρτάνοντας ἐνώπιον πάντων ἔλεγχε, ἵνα καὶ οἱ λοιποὶ φόβον ἔχωσιν.
  <span style="color:#b00e23">(21)</span> διαμαρτύρομαι ἐνώπιον τοῦ θεοῦ καὶ
  Χριστοῦ Ἰησοῦ καὶ τῶν ἐκλεκτῶν ἀγγέλων, ἵνα ταῦτα φυλάξῃς χωρὶς προκρίματος,
  μηδὲν ποιῶν κατὰ πρόσκλισιν. <span style="color:#b00e23">(22)</span> χεῖρας
  ταχέως μηδενὶ ἐπιτίθει, μηδὲ κοινώνει ἁμαρτίαις ἀλλοτρίαις· σεαυτὸν ἁγνὸν
  τήρει. <span style="color:#b00e23">(23)</span> μηκέτι ὑδροπότει, ἀλλὰ οἴνῳ
  ὀλίγῳ χρῶ διὰ τὸν στόμαχον καὶ τὰς πυκνάς σου ἀσθενείας. <span style=
  "color:#b00e23">(24)</span> Τινῶν ἀνθρώπων αἱ ἁμαρτίαι πρόδηλοί εἰσιν,
  προάγουσαι εἰς κρίσιν, τισὶν δὲ καὶ ἐπακολουθοῦσιν· <span style=
  "color:#b00e23">(25)</span> ὡσαύτως καὶ τὰ ἔργα τὰ καλὰ πρόδηλα, καὶ τὰ ἄλλως
  ἔχοντα κρυβῆναι οὐ δύνανται.</p>

  <h3 id="first_epistle_to_timothy6">6</h3>

  <p><span style="color:#b00e23">(1)</span> Ὅσοι εἰσὶν ὑπὸ ζυγὸν δοῦλοι, τοὺς
  ἰδίους δεσπότας πάσης τιμῆς ἀξίους ἡγείσθωσαν, ἵνα μὴ τὸ ὄνομα τοῦ θεοῦ καὶ ἡ
  διδασκαλία βλασφημῆται. <span style="color:#b00e23">(2)</span> οἱ δὲ πιστοὺς
  ἔχοντες δεσπότας μὴ καταφρονείτωσαν, ὅτι ἀδελφοί εἰσιν· ἀλλὰ μᾶλλον
  δουλευέτωσαν, ὅτι πιστοί εἰσιν καὶ ἀγαπητοὶ οἱ τῆς εὐεργεσίας
  ἀντιλαμβανόμενοι. <span style="color:#b00e23">(3)</span> εἴ τις
  ἑτεροδιδασκαλεῖ καὶ μὴ προσέρχεται ὑγιαίνουσι λόγοις, τοῖς τοῦ κυρίου ἡμῶν
  Ἰησοῦ Χριστοῦ, καὶ τῇ κατʼ εὐσέβειαν διδασκαλίᾳ, <span style=
  "color:#b00e23">(4)</span> τετύφωται, μηδὲν ἐπιστάμενος, ἀλλὰ νοσῶν περὶ
  ζητήσεις καὶ λογομαχίας, ἐξ ὧν γίνεται φθόνος, ἔρις, βλασφημίαι, ὑπόνοιαι
  πονηραί, <span style="color:#b00e23">(5)</span> διαπαρατριβαὶ διεφθαρμένων
  ἀνθρώπων τὸν νοῦν καὶ ἀπεστερημένων τῆς ἀληθείας, νομιζόντων πορισμὸν εἶναι
  τὴν εὐσέβειαν. <span style="color:#b00e23">(6)</span> ἔστιν δὲ πορισμὸς μέγας
  ἡ εὐσέβεια μετὰ αὐταρκείας· <span style="color:#b00e23">(7)</span> οὐδὲν γὰρ
  εἰσηνέγκαμεν εἰς τὸν κόσμον, ὅτι οὐδὲ ἐξενεγκεῖν τι δυνάμεθα· <span style=
  "color:#b00e23">(8)</span> ἔχοντες δὲ διατροφὰς καὶ σκεπάσματα, τούτοις
  ἀρκεσθησόμεθα. <span style="color:#b00e23">(9)</span> οἱ δὲ βουλόμενοι
  πλουτεῖν ἐμπίπτουσιν εἰς πειρασμὸν καὶ παγίδα καὶ ἐπιθυμίας πολλὰς ἀνοήτους
  καὶ βλαβεράς, αἵτινες βυθίζουσι τοὺς ἀνθρώπους εἰς ὄλεθρον καὶ ἀπώλειαν·
  <span style="color:#b00e23">(10)</span> ῥίζα γὰρ πάντων τῶν κακῶν ἐστιν ἡ
  φιλαργυρία, ἧς τινες ὀρεγόμενοι ἀπεπλανήθησαν ἀπὸ τῆς πίστεως καὶ ἑαυτοὺς
  περιέπειραν ὀδύναις πολλαῖς. <span style="color:#b00e23">(11)</span> Σὺ δέ, ὦ
  ἄνθρωπε θεοῦ, ταῦτα φεῦγε· δίωκε δὲ δικαιοσύνην, εὐσέβειαν, πίστιν, ἀγάπην,
  ὑπομονήν, πραϋπαθίαν. <span style="color:#b00e23">(12)</span> ἀγωνίζου τὸν
  καλὸν ἀγῶνα τῆς πίστεως, ἐπιλαβοῦ τῆς αἰωνίου ζωῆς, εἰς ἣν ἐκλήθης καὶ
  ὡμολόγησας τὴν καλὴν ὁμολογίαν ἐνώπιον πολλῶν μαρτύρων. <span style=
  "color:#b00e23">(13)</span> παραγγέλλω σοι ἐνώπιον τοῦ θεοῦ τοῦ ζῳογονοῦντος
  τὰ πάντα καὶ Χριστοῦ Ἰησοῦ τοῦ μαρτυρήσαντος ἐπὶ Ποντίου Πιλάτου τὴν καλὴν
  ὁμολογίαν, <span style="color:#b00e23">(14)</span> τηρῆσαί σε τὴν ἐντολὴν
  ἄσπιλον ἀνεπίλημπτον μέχρι τῆς ἐπιφανείας τοῦ κυρίου ἡμῶν Ἰησοῦ Χριστοῦ,
  <span style="color:#b00e23">(15)</span> ἣν καιροῖς ἰδίοις δείξει ὁ μακάριος
  καὶ μόνος δυνάστης, ὁ βασιλεὺς τῶν βασιλευόντων καὶ κύριος τῶν κυριευόντων,
  <span style="color:#b00e23">(16)</span> ὁ μόνος ἔχων ἀθανασίαν, φῶς οἰκῶν
  ἀπρόσιτον, ὃν εἶδεν οὐδεὶς ἀνθρώπων οὐδὲ ἰδεῖν δύναται· ᾧ τιμὴ καὶ κράτος
  αἰώνιον· ἀμήν. <span style="color:#b00e23">(17)</span> Τοῖς πλουσίοις ἐν τῷ
  νῦν αἰῶνι παράγγελλε μὴ ὑψηλοφρονεῖν μηδὲ ἠλπικέναι ἐπὶ πλούτου ἀδηλότητι,
  ἀλλʼ ἐπὶ θεῷ τῷ παρέχοντι ἡμῖν πάντα πλουσίως εἰς ἀπόλαυσιν, <span style=
  "color:#b00e23">(18)</span> ἀγαθοεργεῖν, πλουτεῖν ἐν ἔργοις καλοῖς,
  εὐμεταδότους εἶναι, κοινωνικούς, <span style="color:#b00e23">(19)</span>
  ἀποθησαυρίζοντας ἑαυτοῖς θεμέλιον καλὸν εἰς τὸ μέλλον, ἵνα ἐπιλάβωνται τῆς
  ὄντως ζωῆς. <span style="color:#b00e23">(20)</span> Ὦ Τιμόθεε, τὴν παραθήκην
  φύλαξον, ἐκτρεπόμενος τὰς βεβήλους κενοφωνίας καὶ ἀντιθέσεις τῆς ψευδωνύμου
  γνώσεως, <span style="color:#b00e23">(21)</span> ἥν τινες ἐπαγγελλόμενοι περὶ
  τὴν πίστιν ἠστόχησαν.</p>
</body>
</html>
