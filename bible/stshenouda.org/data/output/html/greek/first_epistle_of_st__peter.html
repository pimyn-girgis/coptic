<!DOCTYPE html>
<html>
<head>
  <title>First Epistle of St. Peter</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="first_epistle_of_st._peter">First Epistle of St. Peter</h2><a href=
  "#first_epistle_of_st._peter1">1</a> <a href=
  "#first_epistle_of_st._peter2">2</a> <a href=
  "#first_epistle_of_st._peter3">3</a> <a href=
  "#first_epistle_of_st._peter4">4</a> <a href=
  "#first_epistle_of_st._peter5">5</a>
  <h3 id="first_epistle_of_st._peter1">1</h3><span style=
  "color:#b00e23">(1)</span> Πέτρος ἀπόστολος Ἰησοῦ Χριστοῦ ἐκλεκτοῖς
  παρεπιδήμοις διασπορᾶς Πόντου, Γαλατίας, Καππαδοκίας, Ἀσίας, καὶ Βιθυνίας,
  <span style="color:#b00e23">(2)</span> κατὰ πρόγνωσιν θεοῦ πατρός, ἐν ἁγιασμῷ
  πνεύματος, εἰς ὑπακοὴν καὶ ῥαντισμὸν αἵματος Ἰησοῦ Χριστοῦ· χάρις ὑμῖν καὶ
  εἰρήνη πληθυνθείη. <span style="color:#b00e23">(3)</span> Εὐλογητὸς ὁ θεὸς
  καὶ πατὴρ τοῦ κυρίου ἡμῶν Ἰησοῦ Χριστοῦ, ὁ κατὰ τὸ πολὺ αὐτοῦ ἔλεος
  ἀναγεννήσας ἡμᾶς εἰς ἐλπίδα ζῶσαν διʼ ἀναστάσεως Ἰησοῦ Χριστοῦ ἐκ νεκρῶν,
  <span style="color:#b00e23">(4)</span> εἰς κληρονομίαν ἄφθαρτον καὶ ἀμίαντον
  καὶ ἀμάραντον, τετηρημένην ἐν οὐρανοῖς εἰς ὑμᾶς <span style=
  "color:#b00e23">(5)</span> τοὺς ἐν δυνάμει θεοῦ φρουρουμένους διὰ πίστεως εἰς
  σωτηρίαν ἑτοίμην ἀποκαλυφθῆναι ἐν καιρῷ ἐσχάτῳ. <span style=
  "color:#b00e23">(6)</span> ἐν ᾧ ἀγαλλιᾶσθε, ὀλίγον ἄρτι εἰ δέον λυπηθέντες ἐν
  ποικίλοις πειρασμοῖς, <span style="color:#b00e23">(7)</span> ἵνα τὸ δοκίμιον
  ὑμῶν τῆς πίστεως πολυτιμότερον χρυσίου τοῦ ἀπολλυμένου διὰ πυρὸς δὲ
  δοκιμαζομένου εὑρεθῇ εἰς ἔπαινον καὶ δόξαν καὶ τιμὴν ἐν ἀποκαλύψει Ἰησοῦ
  Χριστοῦ. <span style="color:#b00e23">(8)</span> ὃν οὐκ ἰδόντες ἀγαπᾶτε, εἰς
  ὃν ἄρτι μὴ ὁρῶντες πιστεύοντες δὲ ἀγαλλιᾶσθε χαρᾷ ἀνεκλαλήτῳ καὶ δεδοξασμένῃ,
  <span style="color:#b00e23">(9)</span> κομιζόμενοι τὸ τέλος τῆς πίστεως ὑμῶν
  σωτηρίαν ψυχῶν. <span style="color:#b00e23">(10)</span> Περὶ ἧς σωτηρίας
  ἐξεζήτησαν καὶ ἐξηραύνησαν προφῆται οἱ περὶ τῆς εἰς ὑμᾶς χάριτος
  προφητεύσαντες, <span style="color:#b00e23">(11)</span> ἐραυνῶντες εἰς τίνα ἢ
  ποῖον καιρὸν ἐδήλου τὸ ἐν αὐτοῖς πνεῦμα Χριστοῦ προμαρτυρόμενον τὰ εἰς
  Χριστὸν παθήματα καὶ τὰς μετὰ ταῦτα δόξας· <span style=
  "color:#b00e23">(12)</span> οἷς ἀπεκαλύφθη ὅτι οὐχ ἑαυτοῖς ὑμῖν δὲ διηκόνουν
  αὐτά, ἃ νῦν ἀνηγγέλη ὑμῖν διὰ τῶν εὐαγγελισαμένων ὑμᾶς πνεύματι ἁγίῳ
  ἀποσταλέντι ἀπʼ οὐρανοῦ, εἰς ἃ ἐπιθυμοῦσιν ἄγγελοι παρακύψαι. <span style=
  "color:#b00e23">(13)</span> Διὸ ἀναζωσάμενοι τὰς ὀσφύας τῆς διανοίας ὑμῶν,
  νήφοντες τελείως, ἐλπίσατε ἐπὶ τὴν φερομένην ὑμῖν χάριν ἐν ἀποκαλύψει Ἰησοῦ
  Χριστοῦ. <span style="color:#b00e23">(14)</span> ὡς τέκνα ὑπακοῆς, μὴ
  συσχηματιζόμενοι ταῖς πρότερον ἐν τῇ ἀγνοίᾳ ὑμῶν ἐπιθυμίαις, <span style=
  "color:#b00e23">(15)</span> ἀλλὰ κατὰ τὸν καλέσαντα ὑμᾶς ἅγιον καὶ αὐτοὶ
  ἅγιοι ἐν πάσῃ ἀναστροφῇ γενήθητε, <span style="color:#b00e23">(16)</span>
  διότι γέγραπται ὅτι Ἅγιοι ἔσεσθε, ὅτι ἐγὼ ἅγιος. <span style=
  "color:#b00e23">(17)</span> Καὶ εἰ πατέρα ἐπικαλεῖσθε τὸν ἀπροσωπολήμπτως
  κρίνοντα κατὰ τὸ ἑκάστου ἔργον, ἐν φόβῳ τὸν τῆς παροικίας ὑμῶν χρόνον
  ἀναστράφητε· <span style="color:#b00e23">(18)</span> εἰδότες ὅτι οὐ φθαρτοῖς,
  ἀργυρίῳ ἢ χρυσίῳ, ἐλυτρώθητε ἐκ τῆς ματαίας ὑμῶν ἀναστροφῆς πατροπαραδότου,
  <span style="color:#b00e23">(19)</span> ἀλλὰ τιμίῳ αἵματι ὡς ἀμνοῦ ἀμώμου καὶ
  ἀσπίλου Χριστοῦ, <span style="color:#b00e23">(20)</span> προεγνωσμένου μὲν
  πρὸ καταβολῆς κόσμου, φανερωθέντος δὲ ἐπʼ ἐσχάτου τῶν χρόνων διʼ ὑμᾶς
  <span style="color:#b00e23">(21)</span> τοὺς διʼ αὐτοῦ πιστοὺς εἰς θεὸν τὸν
  ἐγείραντα αὐτὸν ἐκ νεκρῶν καὶ δόξαν αὐτῷ δόντα, ὥστε τὴν πίστιν ὑμῶν καὶ
  ἐλπίδα εἶναι εἰς θεόν. <span style="color:#b00e23">(22)</span> Τὰς ψυχὰς ὑμῶν
  ἡγνικότες ἐν τῇ ὑπακοῇ τῆς ἀληθείας εἰς φιλαδελφίαν ἀνυπόκριτον ἐκ καρδίας
  ἀλλήλους ἀγαπήσατε ἐκτενῶς, <span style="color:#b00e23">(23)</span>
  ἀναγεγεννημένοι οὐκ ἐκ σπορᾶς φθαρτῆς ἀλλὰ ἀφθάρτου, διὰ λόγου ζῶντος θεοῦ
  καὶ μένοντος· <span style="color:#b00e23">(24)</span> διότι πᾶσα σὰρξ ὡς
  χόρτος, καὶ πᾶσα δόξα αὐτῆς ὡς ἄνθος χόρτου· ἐξηράνθη ὁ χόρτος, καὶ τὸ ἄνθος
  ἐξέπεσεν· <span style="color:#b00e23">(25)</span> τὸ δὲ ῥῆμα κυρίου μένει εἰς
  τὸν αἰῶνα. τοῦτο δέ ἐστιν τὸ ῥῆμα τὸ εὐαγγελισθὲν εἰς ὑμᾶς.
  <h3 id="first_epistle_of_st._peter2">2</h3><span style=
  "color:#b00e23">(1)</span> Ἀποθέμενοι οὖν πᾶσαν κακίαν καὶ πάντα δόλον καὶ
  ὑποκρίσεις καὶ φθόνους καὶ πάσας καταλαλιάς, <span style=
  "color:#b00e23">(2)</span> ὡς ἀρτιγέννητα βρέφη τὸ λογικὸν ἄδολον γάλα
  ἐπιποθήσατε, ἵνα ἐν αὐτῷ αὐξηθῆτε εἰς σωτηρίαν, <span style=
  "color:#b00e23">(3)</span> εἰ ἐγεύσασθε ὅτι χρηστὸς ὁ κύριος. <span style=
  "color:#b00e23">(4)</span> Πρὸς ὃν προσερχόμενοι, λίθον ζῶντα, ὑπὸ ἀνθρώπων
  μὲν ἀποδεδοκιμασμένον παρὰ δὲ θεῷ ἐκλεκτὸν ἔντιμον <span style=
  "color:#b00e23">(5)</span> καὶ αὐτοὶ ὡς λίθοι ζῶντες οἰκοδομεῖσθε οἶκος
  πνευματικὸς εἰς ἱεράτευμα ἅγιον, ἀνενέγκαι πνευματικὰς θυσίας εὐπροσδέκτους
  θεῷ διὰ Ἰησοῦ Χριστοῦ· <span style="color:#b00e23">(6)</span> διότι περιέχει
  ἐν γραφῇ· Ἰδοὺ τίθημι ἐν Σιὼν λίθον ἀκρογωνιαῖον ἐκλεκτὸν ἔντιμον, καὶ ὁ
  πιστεύων ἐπʼ αὐτῷ οὐ μὴ καταισχυνθῇ. <span style="color:#b00e23">(7)</span>
  ὑμῖν οὖν ἡ τιμὴ τοῖς πιστεύουσιν· ἀπιστοῦσιν δὲ λίθος ὃν ἀπεδοκίμασαν οἱ
  οἰκοδομοῦντες οὗτος ἐγενήθη εἰς κεφαλὴν γωνίας <span style=
  "color:#b00e23">(8)</span> καὶ λίθος προσκόμματος καὶ πέτρα σκανδάλου· οἳ
  προσκόπτουσιν τῷ λόγῳ ἀπειθοῦντες· εἰς ὃ καὶ ἐτέθησαν. <span style=
  "color:#b00e23">(9)</span> Ὑμεῖς δὲ γένος ἐκλεκτόν, βασίλειον ἱεράτευμα,
  ἔθνος ἅγιον, λαὸς εἰς περιποίησιν, ὅπως τὰς ἀρετὰς ἐξαγγείλητε τοῦ ἐκ σκότους
  ὑμᾶς καλέσαντος εἰς τὸ θαυμαστὸν αὐτοῦ φῶς· <span style=
  "color:#b00e23">(10)</span> οἵ ποτε οὐ λαὸς νῦν δὲ λαὸς θεοῦ, οἱ οὐκ
  ἠλεημένοι νῦν δὲ ἐλεηθέντες. <span style="color:#b00e23">(11)</span>
  Ἀγαπητοί, παρακαλῶ ὡς παροίκους καὶ παρεπιδήμους ἀπέχεσθαι τῶν σαρκικῶν
  ἐπιθυμιῶν, αἵτινες στρατεύονται κατὰ τῆς ψυχῆς· <span style=
  "color:#b00e23">(12)</span> τὴν ἀναστροφὴν ὑμῶν ἐν τοῖς ἔθνεσιν ἔχοντες
  καλήν, ἵνα, ἐν ᾧ καταλαλοῦσιν ὑμῶν ὡς κακοποιῶν, ἐκ τῶν καλῶν ἔργων
  ἐποπτεύοντες δοξάσωσι τὸν θεὸν ἐν ἡμέρᾳ ἐπισκοπῆς. <span style=
  "color:#b00e23">(13)</span> Ὑποτάγητε πάσῃ ἀνθρωπίνῃ κτίσει διὰ τὸν κύριον·
  εἴτε βασιλεῖ ὡς ὑπερέχοντι, <span style="color:#b00e23">(14)</span> εἴτε
  ἡγεμόσιν ὡς διʼ αὐτοῦ πεμπομένοις εἰς ἐκδίκησιν κακοποιῶν ἔπαινον δὲ
  ἀγαθοποιῶν <span style="color:#b00e23">(15)</span> (ὅτι οὕτως ἐστὶν τὸ θέλημα
  τοῦ θεοῦ, ἀγαθοποιοῦντας φιμοῦν τὴν τῶν ἀφρόνων ἀνθρώπων ἀγνωσίαν)·
  <span style="color:#b00e23">(16)</span> ὡς ἐλεύθεροι, καὶ μὴ ὡς ἐπικάλυμμα
  ἔχοντες τῆς κακίας τὴν ἐλευθερίαν, ἀλλʼ ὡς θεοῦ δοῦλοι. <span style=
  "color:#b00e23">(17)</span> πάντας τιμήσατε, τὴν ἀδελφότητα ἀγαπᾶτε, τὸν θεὸν
  φοβεῖσθε, τὸν βασιλέα τιμᾶτε. <span style="color:#b00e23">(18)</span> Οἱ
  οἰκέται ὑποτασσόμενοι ἐν παντὶ φόβῳ τοῖς δεσπόταις, οὐ μόνον τοῖς ἀγαθοῖς καὶ
  ἐπιεικέσιν ἀλλὰ καὶ τοῖς σκολιοῖς. <span style="color:#b00e23">(19)</span>
  τοῦτο γὰρ χάρις εἰ διὰ συνείδησιν θεοῦ ὑποφέρει τις λύπας πάσχων ἀδίκως·
  <span style="color:#b00e23">(20)</span> ποῖον γὰρ κλέος εἰ ἁμαρτάνοντες καὶ
  κολαφιζόμενοι ὑπομενεῖτε; ἀλλʼ εἰ ἀγαθοποιοῦντες καὶ πάσχοντες ὑπομενεῖτε,
  τοῦτο χάρις παρὰ θεῷ. <span style="color:#b00e23">(21)</span> εἰς τοῦτο γὰρ
  ἐκλήθητε, ὅτι καὶ Χριστὸς ἔπαθεν ὑπὲρ ὑμῶν, ὑμῖν ὑπολιμπάνων ὑπογραμμὸν ἵνα
  ἐπακολουθήσητε τοῖς ἴχνεσιν αὐτοῦ· <span style="color:#b00e23">(22)</span> ὃς
  ἁμαρτίαν οὐκ ἐποίησεν οὐδὲ εὑρέθη δόλος ἐν τῷ στόματι αὐτοῦ· <span style=
  "color:#b00e23">(23)</span> ὃς λοιδορούμενος οὐκ ἀντελοιδόρει, πάσχων οὐκ
  ἠπείλει, παρεδίδου δὲ τῷ κρίνοντι δικαίως· <span style=
  "color:#b00e23">(24)</span> ὃς τὰς ἁμαρτίας ἡμῶν αὐτὸς ἀνήνεγκεν ἐν τῷ σώματι
  αὐτοῦ ἐπὶ τὸ ξύλον, ἵνα ταῖς ἁμαρτίαις ἀπογενόμενοι τῇ δικαιοσύνῃ ζήσωμεν· οὗ
  τῷ μώλωπι ἰάθητε. <span style="color:#b00e23">(25)</span> ἦτε γὰρ ὡς πρόβατα
  πλανώμενοι, ἀλλὰ ἐπεστράφητε νῦν ἐπὶ τὸν ποιμένα καὶ ἐπίσκοπον τῶν ψυχῶν
  ὑμῶν.
  <h3 id="first_epistle_of_st._peter3">3</h3><span style=
  "color:#b00e23">(1)</span> Ὁμοίως γυναῖκες ὑποτασσόμεναι τοῖς ἰδίοις
  ἀνδράσιν, ἵνα καὶ εἴ τινες ἀπειθοῦσιν τῷ λόγῳ διὰ τῆς τῶν γυναικῶν ἀναστροφῆς
  ἄνευ λόγου κερδηθήσονται <span style="color:#b00e23">(2)</span> ἐποπτεύσαντες
  τὴν ἐν φόβῳ ἁγνὴν ἀναστροφὴν ὑμῶν. <span style="color:#b00e23">(3)</span> ὧν
  ἔστω οὐχ ὁ ἔξωθεν ἐμπλοκῆς τριχῶν καὶ περιθέσεως χρυσίων ἢ ἐνδύσεως ἱματίων
  κόσμος, <span style="color:#b00e23">(4)</span> ἀλλʼ ὁ κρυπτὸς τῆς καρδίας
  ἄνθρωπος ἐν τῷ ἀφθάρτῳ τοῦ πραέως καὶ ἡσυχίου πνεύματος, ὅ ἐστιν ἐνώπιον τοῦ
  θεοῦ πολυτελές. <span style="color:#b00e23">(5)</span> οὕτως γάρ ποτε καὶ αἱ
  ἅγιαι γυναῖκες αἱ ἐλπίζουσαι εἰς θεὸν ἐκόσμουν ἑαυτάς, ὑποτασσόμεναι τοῖς
  ἰδίοις ἀνδράσιν, <span style="color:#b00e23">(6)</span> ὡς Σάρρα ὑπήκουσεν τῷ
  Ἀβραάμ, κύριον αὐτὸν καλοῦσα· ἧς ἐγενήθητε τέκνα ἀγαθοποιοῦσαι καὶ μὴ
  φοβούμεναι μηδεμίαν πτόησιν. <span style="color:#b00e23">(7)</span> Οἱ ἄνδρες
  ὁμοίως συνοικοῦντες κατὰ γνῶσιν, ὡς ἀσθενεστέρῳ σκεύει τῷ γυναικείῳ
  ἀπονέμοντες τιμήν, ὡς καὶ συγκληρονόμοις χάριτος ζωῆς, εἰς τὸ μὴ ἐγκόπτεσθαι
  τὰς προσευχὰς ὑμῶν. <span style="color:#b00e23">(8)</span> Τὸ δὲ τέλος πάντες
  ὁμόφρονες, συμπαθεῖς, φιλάδελφοι, εὔσπλαγχνοι, ταπεινόφρονες, <span style=
  "color:#b00e23">(9)</span> μὴ ἀποδιδόντες κακὸν ἀντὶ κακοῦ ἢ λοιδορίαν ἀντὶ
  λοιδορίας τοὐναντίον δὲ εὐλογοῦντες, ὅτι εἰς τοῦτο ἐκλήθητε ἵνα εὐλογίαν
  κληρονομήσητε. <span style="color:#b00e23">(10)</span> ὁ γὰρ θέλων ζωὴν
  ἀγαπᾶν καὶ ἰδεῖν ἡμέρας ἀγαθὰς παυσάτω τὴν γλῶσσαν ἀπὸ κακοῦ καὶ χείλη τοῦ μὴ
  λαλῆσαι δόλον, <span style="color:#b00e23">(11)</span> ἐκκλινάτω δὲ ἀπὸ κακοῦ
  καὶ ποιησάτω ἀγαθόν, ζητησάτω εἰρήνην καὶ διωξάτω αὐτήν· <span style=
  "color:#b00e23">(12)</span> ὅτι ὀφθαλμοὶ κυρίου ἐπὶ δικαίους καὶ ὦτα αὐτοῦ
  εἰς δέησιν αὐτῶν, πρόσωπον δὲ κυρίου ἐπὶ ποιοῦντας κακά. <span style=
  "color:#b00e23">(13)</span> Καὶ τίς ὁ κακώσων ὑμᾶς ἐὰν τοῦ ἀγαθοῦ ζηλωταὶ
  γένησθε; <span style="color:#b00e23">(14)</span> ἀλλʼ εἰ καὶ πάσχοιτε διὰ
  δικαιοσύνην, μακάριοι. τὸν δὲ φόβον αὐτῶν μὴ φοβηθῆτε μηδὲ ταραχθῆτε,
  <span style="color:#b00e23">(15)</span> κύριον δὲ τὸν Χριστὸν ἁγιάσατε ἐν
  ταῖς καρδίαις ὑμῶν, ἕτοιμοι ἀεὶ πρὸς ἀπολογίαν παντὶ τῷ αἰτοῦντι ὑμᾶς λόγον
  περὶ τῆς ἐν ὑμῖν ἐλπίδος, <span style="color:#b00e23">(16)</span> ἀλλὰ μετὰ
  πραΰτητος καὶ φόβου, συνείδησιν ἔχοντες ἀγαθήν, ἵνα ἐν ᾧ καταλαλεῖσθε
  καταισχυνθῶσιν οἱ ἐπηρεάζοντες ὑμῶν τὴν ἀγαθὴν ἐν Χριστῷ ἀναστροφήν.
  <span style="color:#b00e23">(17)</span> κρεῖττον γὰρ ἀγαθοποιοῦντας, εἰ θέλοι
  τὸ θέλημα τοῦ θεοῦ, πάσχειν ἢ κακοποιοῦντας. <span style=
  "color:#b00e23">(18)</span> ὅτι καὶ Χριστὸς ἅπαξ περὶ ἁμαρτιῶν ἔπαθεν,
  δίκαιος ὑπὲρ ἀδίκων, ἵνα ὑμᾶς προσαγάγῃ τῷ θεῷ, θανατωθεὶς μὲν σαρκὶ
  ζῳοποιηθεὶς δὲ πνεύματι· <span style="color:#b00e23">(19)</span> ἐν ᾧ καὶ
  τοῖς ἐν φυλακῇ πνεύμασιν πορευθεὶς ἐκήρυξεν, <span style=
  "color:#b00e23">(20)</span> ἀπειθήσασίν ποτε ὅτε ἀπεξεδέχετο ἡ τοῦ θεοῦ
  μακροθυμία ἐν ἡμέραις Νῶε κατασκευαζομένης κιβωτοῦ εἰς ἣν ὀλίγοι, τοῦτʼ ἔστιν
  ὀκτὼ ψυχαί, διεσώθησαν διʼ ὕδατος. <span style="color:#b00e23">(21)</span> ὃ
  καὶ ὑμᾶς ἀντίτυπον νῦν σῴζει βάπτισμα, οὐ σαρκὸς ἀπόθεσις ῥύπου ἀλλὰ
  συνειδήσεως ἀγαθῆς ἐπερώτημα εἰς θεόν, διʼ ἀναστάσεως Ἰησοῦ Χριστοῦ,
  <span style="color:#b00e23">(22)</span> ὅς ἐστιν ἐν δεξιᾷ θεοῦ πορευθεὶς εἰς
  οὐρανὸν ὑποταγέντων αὐτῷ ἀγγέλων καὶ ἐξουσιῶν καὶ δυνάμεων.
  <h3 id="first_epistle_of_st._peter4">4</h3><span style=
  "color:#b00e23">(1)</span> Χριστοῦ οὖν παθόντος σαρκὶ καὶ ὑμεῖς τὴν αὐτὴν
  ἔννοιαν ὁπλίσασθε, ὅτι ὁ παθὼν σαρκὶ πέπαυται ἁμαρτίας, <span style=
  "color:#b00e23">(2)</span> εἰς τὸ μηκέτι ἀνθρώπων ἐπιθυμίαις ἀλλὰ θελήματι
  θεοῦ τὸν ἐπίλοιπον ἐν σαρκὶ βιῶσαι χρόνον. <span style=
  "color:#b00e23">(3)</span> ἀρκετὸς γὰρ ὁ παρεληλυθὼς χρόνος τὸ βούλημα τῶν
  ἐθνῶν κατειργάσθαι, πεπορευμένους ἐν ἀσελγείαις, ἐπιθυμίαις, οἰνοφλυγίαις,
  κώμοις, πότοις, καὶ ἀθεμίτοις εἰδωλολατρίαις. <span style=
  "color:#b00e23">(4)</span> ἐν ᾧ ξενίζονται μὴ συντρεχόντων ὑμῶν εἰς τὴν αὐτὴν
  τῆς ἀσωτίας ἀνάχυσιν, βλασφημοῦντες· <span style="color:#b00e23">(5)</span>
  οἳ ἀποδώσουσιν λόγον τῷ ἑτοίμως ἔχοντι κρῖναι ζῶντας καὶ νεκρούς·
  <span style="color:#b00e23">(6)</span> εἰς τοῦτο γὰρ καὶ νεκροῖς εὐηγγελίσθη
  ἵνα κριθῶσι μὲν κατὰ ἀνθρώπους σαρκὶ ζῶσι δὲ κατὰ θεὸν πνεύματι. <span style=
  "color:#b00e23">(7)</span> Πάντων δὲ τὸ τέλος ἤγγικεν. σωφρονήσατε οὖν καὶ
  νήψατε εἰς προσευχάς· <span style="color:#b00e23">(8)</span> πρὸ πάντων τὴν
  εἰς ἑαυτοὺς ἀγάπην ἐκτενῆ ἔχοντες, ὅτι ἀγάπη καλύπτει πλῆθος ἁμαρτιῶν·
  <span style="color:#b00e23">(9)</span> φιλόξενοι εἰς ἀλλήλους ἄνευ γογγυσμοῦ·
  <span style="color:#b00e23">(10)</span> ἕκαστος καθὼς ἔλαβεν χάρισμα, εἰς
  ἑαυτοὺς αὐτὸ διακονοῦντες ὡς καλοὶ οἰκονόμοι ποικίλης χάριτος θεοῦ·
  <span style="color:#b00e23">(11)</span> εἴ τις λαλεῖ, ὡς λόγια θεοῦ· εἴ τις
  διακονεῖ, ὡς ἐξ ἰσχύος ἧς χορηγεῖ ὁ θεός· ἵνα ἐν πᾶσιν δοξάζηται ὁ θεὸς διὰ
  Ἰησοῦ Χριστοῦ, ᾧ ἐστιν ἡ δόξα καὶ τὸ κράτος εἰς τοὺς αἰῶνας τῶν αἰώνων· ἀμήν.
  <span style="color:#b00e23">(12)</span> Ἀγαπητοί, μὴ ξενίζεσθε τῇ ἐν ὑμῖν
  πυρώσει πρὸς πειρασμὸν ὑμῖν γινομένῃ ὡς ξένου ὑμῖν συμβαίνοντος, <span style=
  "color:#b00e23">(13)</span> ἀλλὰ καθὸ κοινωνεῖτε τοῖς τοῦ Χριστοῦ παθήμασιν
  χαίρετε, ἵνα καὶ ἐν τῇ ἀποκαλύψει τῆς δόξης αὐτοῦ χαρῆτε ἀγαλλιώμενοι.
  <span style="color:#b00e23">(14)</span> εἰ ὀνειδίζεσθε ἐν ὀνόματι Χριστοῦ,
  μακάριοι, ὅτι τὸ τῆς δόξης καὶ τὸ τοῦ θεοῦ πνεῦμα ἐφʼ ὑμᾶς ἀναπαύεται.
  <span style="color:#b00e23">(15)</span> μὴ γάρ τις ὑμῶν πασχέτω ὡς φονεὺς ἢ
  κλέπτης ἢ κακοποιὸς ἢ ὡς ἀλλοτριεπίσκοπος· <span style=
  "color:#b00e23">(16)</span> εἰ δὲ ὡς Χριστιανός, μὴ αἰσχυνέσθω, δοξαζέτω δὲ
  τὸν θεὸν ἐν τῷ ὀνόματι τούτῳ. <span style="color:#b00e23">(17)</span> ὅτι ὁ
  καιρὸς τοῦ ἄρξασθαι τὸ κρίμα ἀπὸ τοῦ οἴκου τοῦ θεοῦ· εἰ δὲ πρῶτον ἀφʼ ἡμῶν,
  τί τὸ τέλος τῶν ἀπειθούντων τῷ τοῦ θεοῦ εὐαγγελίῳ; <span style=
  "color:#b00e23">(18)</span> καὶ εἰ ὁ δίκαιος μόλις σῴζεται, ὁ ἀσεβὴς καὶ
  ἁμαρτωλὸς ποῦ φανεῖται; <span style="color:#b00e23">(19)</span> ὥστε καὶ οἱ
  πάσχοντες κατὰ τὸ θέλημα τοῦ θεοῦ πιστῷ κτίστῃ παρατιθέσθωσαν τὰς ψυχὰς αὐτῶν
  ἐν ἀγαθοποιΐᾳ.
  <h3 id="first_epistle_of_st._peter5">5</h3><span style=
  "color:#b00e23">(1)</span> Πρεσβυτέρους οὖν ἐν ὑμῖν παρακαλῶ ὁ συμπρεσβύτερος
  καὶ μάρτυς τῶν τοῦ Χριστοῦ παθημάτων, ὁ καὶ τῆς μελλούσης ἀποκαλύπτεσθαι
  δόξης κοινωνός, <span style="color:#b00e23">(2)</span> ποιμάνατε τὸ ἐν ὑμῖν
  ποίμνιον τοῦ θεοῦ, ἐπισκοποῦντες μὴ ἀναγκαστῶς ἀλλὰ ἑκουσίως κατὰ θεόν, μηδὲ
  αἰσχροκερδῶς ἀλλὰ προθύμως, <span style="color:#b00e23">(3)</span> μηδʼ ὡς
  κατακυριεύοντες τῶν κλήρων ἀλλὰ τύποι γινόμενοι τοῦ ποιμνίου· <span style=
  "color:#b00e23">(4)</span> καὶ φανερωθέντος τοῦ ἀρχιποίμενος κομιεῖσθε τὸν
  ἀμαράντινον τῆς δόξης στέφανον. <span style="color:#b00e23">(5)</span>
  ὁμοίως, νεώτεροι, ὑποτάγητε πρεσβυτέροις. πάντες δὲ ἀλλήλοις τὴν
  ταπεινοφροσύνην ἐγκομβώσασθε, ὅτι Ὁ θεὸς ὑπερηφάνοις ἀντιτάσσεται ταπεινοῖς
  δὲ δίδωσιν χάριν. <span style="color:#b00e23">(6)</span> Ταπεινώθητε οὖν ὑπὸ
  τὴν κραταιὰν χεῖρα τοῦ θεοῦ, ἵνα ὑμᾶς ὑψώσῃ ἐν καιρῷ, <span style=
  "color:#b00e23">(7)</span> πᾶσαν τὴν μέριμναν ὑμῶν ἐπιρίψαντες ἐπʼ αὐτόν, ὅτι
  αὐτῷ μέλει περὶ ὑμῶν. <span style="color:#b00e23">(8)</span> νήψατε,
  γρηγορήσατε. ὁ ἀντίδικος ὑμῶν διάβολος ὡς λέων ὠρυόμενος περιπατεῖ ζητῶν τινα
  καταπιεῖν· <span style="color:#b00e23">(9)</span> ᾧ ἀντίστητε στερεοὶ τῇ
  πίστει, εἰδότες τὰ αὐτὰ τῶν παθημάτων τῇ ἐν τῷ κόσμῳ ὑμῶν ἀδελφότητι
  ἐπιτελεῖσθαι. <span style="color:#b00e23">(10)</span> ὁ δὲ θεὸς πάσης
  χάριτος, ὁ καλέσας ὑμᾶς εἰς τὴν αἰώνιον αὐτοῦ δόξαν ἐν Χριστῷ, ὀλίγον
  παθόντας αὐτὸς καταρτίσει, στηρίξει, σθενώσει, θεμελιώσει. <span style=
  "color:#b00e23">(11)</span> αὐτῷ τὸ κράτος εἰς τοὺς αἰῶνας τῶν αἰώνων· ἀμήν.
  <span style="color:#b00e23">(12)</span> Διὰ Σιλουανοῦ ὑμῖν τοῦ πιστοῦ
  ἀδελφοῦ, ὡς λογίζομαι, διʼ ὀλίγων ἔγραψα, παρακαλῶν καὶ ἐπιμαρτυρῶν ταύτην
  εἶναι ἀληθῆ χάριν τοῦ θεοῦ· εἰς ἣν στῆτε. <span style=
  "color:#b00e23">(13)</span> ἀσπάζεται ὑμᾶς ἡ ἐν Βαβυλῶνι συνεκλεκτὴ καὶ
  Μᾶρκος ὁ υἱός μου. <span style="color:#b00e23">(14)</span> ἀσπάσασθε ἀλλήλους
  ἐν φιλήματι ἀγάπης. εἰρήνη ὑμῖν πᾶσιν τοῖς ἐν Χριστῷ.
</body>
</html>
