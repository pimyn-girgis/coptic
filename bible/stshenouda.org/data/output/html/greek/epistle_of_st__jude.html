<!DOCTYPE html>
<html>
<head>
  <title>Epistle of St. Jude</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_of_st._jude">Epistle of St. Jude</h2>
  <a href="#epistle_of_st._jude1">1</a>
  <h3 id="epistle_of_st._jude1">1</h3>

  <p><span style="color:#b00e23">(1)</span> Ἰούδας Ἰησοῦ Χριστοῦ δοῦλος,
  ἀδελφὸς δὲ Ἰακώβου, τοῖς ἐν θεῷ πατρὶ ἠγαπημένοις καὶ Ἰησοῦ Χριστῷ
  τετηρημένοις κλητοῖς· <span style="color:#b00e23">(2)</span> ἔλεος ὑμῖν καὶ
  εἰρήνη καὶ ἀγάπη πληθυνθείη. <span style="color:#b00e23">(3)</span> Ἀγαπητοί,
  πᾶσαν σπουδὴν ποιούμενος γράφειν ὑμῖν περὶ τῆς κοινῆς ἡμῶν σωτηρίας ἀνάγκην
  ἔσχον γράψαι ὑμῖν παρακαλῶν ἐπαγωνίζεσθαι τῇ ἅπαξ παραδοθείσῃ τοῖς ἁγίοις
  πίστει. <span style="color:#b00e23">(4)</span> παρεισέδυσαν γάρ τινες
  ἄνθρωποι, οἱ πάλαι προγεγραμμένοι εἰς τοῦτο τὸ κρίμα, ἀσεβεῖς, τὴν τοῦ θεοῦ
  ἡμῶν χάριτα μετατιθέντες εἰς ἀσέλγειαν καὶ τὸν μόνον δεσπότην καὶ κύριον ἡμῶν
  Ἰησοῦν Χριστὸν ἀρνούμενοι. <span style="color:#b00e23">(5)</span> Ὑπομνῆσαι
  δὲ ὑμᾶς βούλομαι, εἰδότας ὑμᾶς ἅπαξ πάντα, ὅτι Ἰησοῦς λαὸν ἐκ γῆς Αἰγύπτου
  σώσας τὸ δεύτερον τοὺς μὴ πιστεύσαντας ἀπώλεσεν, <span style=
  "color:#b00e23">(6)</span> ἀγγέλους τε τοὺς μὴ τηρήσαντας τὴν ἑαυτῶν ἀρχὴν
  ἀλλὰ ἀπολιπόντας τὸ ἴδιον οἰκητήριον εἰς κρίσιν μεγάλης ἡμέρας δεσμοῖς
  ἀϊδίοις ὑπὸ ζόφον τετήρηκεν· <span style="color:#b00e23">(7)</span> ὡς Σόδομα
  καὶ Γόμορρα καὶ αἱ περὶ αὐτὰς πόλεις, τὸν ὅμοιον τρόπον τούτοις ἐκπορνεύσασαι
  καὶ ἀπελθοῦσαι ὀπίσω σαρκὸς ἑτέρας, πρόκεινται δεῖγμα πυρὸς αἰωνίου δίκην
  ὑπέχουσαι. <span style="color:#b00e23">(8)</span> Ὁμοίως μέντοι καὶ οὗτοι
  ἐνυπνιαζόμενοι σάρκα μὲν μιαίνουσιν, κυριότητα δὲ ἀθετοῦσιν, δόξας δὲ
  βλασφημοῦσιν. <span style="color:#b00e23">(9)</span> ὁ δὲ Μιχαὴλ ὁ
  ἀρχάγγελος, ὅτε τῷ διαβόλῳ διακρινόμενος διελέγετο περὶ τοῦ Μωϋσέως σώματος,
  οὐκ ἐτόλμησεν κρίσιν ἐπενεγκεῖν βλασφημίας, ἀλλὰ εἶπεν· Ἐπιτιμήσαι σοι
  κύριος. <span style="color:#b00e23">(10)</span> οὗτοι δὲ ὅσα μὲν οὐκ οἴδασιν
  βλασφημοῦσιν, ὅσα δὲ φυσικῶς ὡς τὰ ἄλογα ζῷα ἐπίστανται, ἐν τούτοις
  φθείρονται. <span style="color:#b00e23">(11)</span> οὐαὶ αὐτοῖς, ὅτι τῇ ὁδῷ
  τοῦ Κάϊν ἐπορεύθησαν, καὶ τῇ πλάνῃ τοῦ Βαλαὰμ μισθοῦ ἐξεχύθησαν, καὶ τῇ
  ἀντιλογίᾳ τοῦ Κόρε ἀπώλοντο. <span style="color:#b00e23">(12)</span> οὗτοί
  εἰσιν οἱ ἐν ταῖς ἀγάπαις ὑμῶν σπιλάδες συνευωχούμενοι, ἀφόβως ἑαυτοὺς
  ποιμαίνοντες, νεφέλαι ἄνυδροι ὑπὸ ἀνέμων παραφερόμεναι, δένδρα φθινοπωρινὰ
  ἄκαρπα δὶς ἀποθανόντα ἐκριζωθέντα, <span style="color:#b00e23">(13)</span>
  κύματα ἄγρια θαλάσσης ἐπαφρίζοντα τὰς ἑαυτῶν αἰσχύνας, ἀστέρες πλανῆται οἷς ὁ
  ζόφος τοῦ σκότους εἰς αἰῶνα τετήρηται. <span style=
  "color:#b00e23">(14)</span> Προεφήτευσεν δὲ καὶ τούτοις ἕβδομος ἀπὸ Ἀδὰμ Ἑνὼχ
  λέγων· Ἰδοὺ ἦλθεν κύριος ἐν ἁγίαις μυριάσιν αὐτοῦ, <span style=
  "color:#b00e23">(15)</span> ποιῆσαι κρίσιν κατὰ πάντων καὶ ἐλέγξαι πάντας
  τοὺς ἀσεβεῖς περὶ πάντων τῶν ἔργων ἀσεβείας αὐτῶν ὧν ἠσέβησαν καὶ περὶ πάντων
  τῶν σκληρῶν ὧν ἐλάλησαν κατʼ αὐτοῦ ἁμαρτωλοὶ ἀσεβεῖς. <span style=
  "color:#b00e23">(16)</span> οὗτοί εἰσιν γογγυσταί, μεμψίμοιροι, κατὰ τὰς
  ἐπιθυμίας αὐτῶν πορευόμενοι, καὶ τὸ στόμα αὐτῶν λαλεῖ ὑπέρογκα, θαυμάζοντες
  πρόσωπα ὠφελείας χάριν. <span style="color:#b00e23">(17)</span> Ὑμεῖς δέ,
  ἀγαπητοί, μνήσθητε τῶν ῥημάτων τῶν προειρημένων ὑπὸ τῶν ἀποστόλων τοῦ κυρίου
  ἡμῶν Ἰησοῦ Χριστοῦ· <span style="color:#b00e23">(18)</span> ὅτι ἔλεγον ὑμῖν·
  Ἐπʼ ἐσχάτου χρόνου ἔσονται ἐμπαῖκται κατὰ τὰς ἑαυτῶν ἐπιθυμίας πορευόμενοι
  τῶν ἀσεβειῶν. <span style="color:#b00e23">(19)</span> οὗτοί εἰσιν οἱ
  ἀποδιορίζοντες, ψυχικοί, πνεῦμα μὴ ἔχοντες. <span style=
  "color:#b00e23">(20)</span> ὑμεῖς δέ, ἀγαπητοί, ἐποικοδομοῦντες ἑαυτοὺς τῇ
  ἁγιωτάτῃ ὑμῶν πίστει, ἐν πνεύματι ἁγίῳ προσευχόμενοι, <span style=
  "color:#b00e23">(21)</span> ἑαυτοὺς ἐν ἀγάπῃ θεοῦ τηρήσατε προσδεχόμενοι τὸ
  ἔλεος τοῦ κυρίου ἡμῶν Ἰησοῦ Χριστοῦ εἰς ζωὴν αἰώνιον. <span style=
  "color:#b00e23">(22)</span> καὶ οὓς μὲν ἐλεᾶτε διακρινομένους, <span style=
  "color:#b00e23">(23)</span> οὓς δὲ σῴζετε ἐκ πυρὸς ἁρπάζοντες, οὓς δὲ ἐλεᾶτε
  ἐν φόβῳ, μισοῦντες καὶ τὸν ἀπὸ τῆς σαρκὸς ἐσπιλωμένον χιτῶνα. <span style=
  "color:#b00e23">(24)</span> Τῷ δὲ δυναμένῳ φυλάξαι ὑμᾶς ἀπταίστους καὶ στῆσαι
  κατενώπιον τῆς δόξης αὐτοῦ ἀμώμους ἐν ἀγαλλιάσει <span style=
  "color:#b00e23">(25)</span> μόνῳ θεῷ σωτῆρι ἡμῶν διὰ Ἰησοῦ Χριστοῦ τοῦ κυρίου
  ἡμῶν δόξα μεγαλωσύνη κράτος καὶ ἐξουσία πρὸ παντὸς τοῦ αἰῶνος καὶ νῦν καὶ εἰς
  πάντας τοὺς αἰῶνας· ἀμήν.</p>
</body>
</html>
