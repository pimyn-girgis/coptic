<!DOCTYPE html>
<html>
<head>
  <title>Epistle to the Philippians</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_to_the_philippians">Epistle to the Philippians</h2><a href=
  "#epistle_to_the_philippians1">1</a> <a href=
  "#epistle_to_the_philippians2">2</a> <a href=
  "#epistle_to_the_philippians3">3</a> <a href=
  "#epistle_to_the_philippians4">4</a>
  <h3 id="epistle_to_the_philippians1">1</h3><span style=
  "color:#b00e23">(1)</span> Παῦλος καὶ Τιμόθεος δοῦλοι Χριστοῦ Ἰησοῦ πᾶσιν
  τοῖς ἁγίοις ἐν Χριστῷ Ἰησοῦ τοῖς οὖσιν ἐν Φιλίπποις σὺν ἐπισκόποις καὶ
  διακόνοις· <span style="color:#b00e23">(2)</span> χάρις ὑμῖν καὶ εἰρήνη ἀπὸ
  θεοῦ πατρὸς ἡμῶν καὶ κυρίου Ἰησοῦ Χριστοῦ. <span style=
  "color:#b00e23">(3)</span> Εὐχαριστῶ τῷ θεῷ μου ἐπὶ πάσῃ τῇ μνείᾳ ὑμῶν
  <span style="color:#b00e23">(4)</span> πάντοτε ἐν πάσῃ δεήσει μου ὑπὲρ πάντων
  ὑμῶν, μετὰ χαρᾶς τὴν δέησιν ποιούμενος, <span style=
  "color:#b00e23">(5)</span> ἐπὶ τῇ κοινωνίᾳ ὑμῶν εἰς τὸ εὐαγγέλιον ἀπὸ τῆς
  πρώτης ἡμέρας ἄχρι τοῦ νῦν, <span style="color:#b00e23">(6)</span> πεποιθὼς
  αὐτὸ τοῦτο ὅτι ὁ ἐναρξάμενος ἐν ὑμῖν ἔργον ἀγαθὸν ἐπιτελέσει ἄχρι ἡμέρας
  Χριστοῦ Ἰησοῦ· <span style="color:#b00e23">(7)</span> καθώς ἐστιν δίκαιον
  ἐμοὶ τοῦτο φρονεῖν ὑπὲρ πάντων ὑμῶν, διὰ τὸ ἔχειν με ἐν τῇ καρδίᾳ ὑμᾶς, ἔν τε
  τοῖς δεσμοῖς μου καὶ ἐν τῇ ἀπολογίᾳ καὶ βεβαιώσει τοῦ εὐαγγελίου συγκοινωνούς
  μου τῆς χάριτος πάντας ὑμᾶς ὄντας· <span style="color:#b00e23">(8)</span>
  μάρτυς γάρ μου ὁ θεός, ὡς ἐπιποθῶ πάντας ὑμᾶς ἐν σπλάγχνοις Χριστοῦ Ἰησοῦ.
  <span style="color:#b00e23">(9)</span> καὶ τοῦτο προσεύχομαι ἵνα ἡ ἀγάπη ὑμῶν
  ἔτι μᾶλλον καὶ μᾶλλον περισσεύῃ ἐν ἐπιγνώσει καὶ πάσῃ αἰσθήσει, <span style=
  "color:#b00e23">(10)</span> εἰς τὸ δοκιμάζειν ὑμᾶς τὰ διαφέροντα, ἵνα ἦτε
  εἰλικρινεῖς καὶ ἀπρόσκοποι εἰς ἡμέραν Χριστοῦ, <span style=
  "color:#b00e23">(11)</span> πεπληρωμένοι καρπὸν δικαιοσύνης τὸν διὰ Ἰησοῦ
  Χριστοῦ εἰς δόξαν καὶ ἔπαινον θεοῦ. <span style="color:#b00e23">(12)</span>
  Γινώσκειν δὲ ὑμᾶς βούλομαι, ἀδελφοί, ὅτι τὰ κατʼ ἐμὲ μᾶλλον εἰς προκοπὴν τοῦ
  εὐαγγελίου ἐλήλυθεν, <span style="color:#b00e23">(13)</span> ὥστε τοὺς
  δεσμούς μου φανεροὺς ἐν Χριστῷ γενέσθαι ἐν ὅλῳ τῷ πραιτωρίῳ καὶ τοῖς λοιποῖς
  πᾶσιν, <span style="color:#b00e23">(14)</span> καὶ τοὺς πλείονας τῶν ἀδελφῶν
  ἐν κυρίῳ πεποιθότας τοῖς δεσμοῖς μου περισσοτέρως τολμᾶν ἀφόβως τὸν λόγον
  λαλεῖν. <span style="color:#b00e23">(15)</span> Τινὲς μὲν καὶ διὰ φθόνον καὶ
  ἔριν, τινὲς δὲ καὶ διʼ εὐδοκίαν τὸν Χριστὸν κηρύσσουσιν· <span style=
  "color:#b00e23">(16)</span> οἱ μὲν ἐξ ἀγάπης, εἰδότες ὅτι εἰς ἀπολογίαν τοῦ
  εὐαγγελίου κεῖμαι, <span style="color:#b00e23">(17)</span> οἱ δὲ ἐξ ἐριθείας
  τὸν Χριστὸν καταγγέλλουσιν, οὐχ ἁγνῶς, οἰόμενοι θλῖψιν ἐγείρειν τοῖς δεσμοῖς
  μου. <span style="color:#b00e23">(18)</span> τί γάρ; πλὴν ὅτι παντὶ τρόπῳ,
  εἴτε προφάσει εἴτε ἀληθείᾳ, Χριστὸς καταγγέλλεται, καὶ ἐν τούτῳ χαίρω· ἀλλὰ
  καὶ χαρήσομαι, <span style="color:#b00e23">(19)</span> οἶδα γὰρ ὅτι τοῦτό μοι
  ἀποβήσεται εἰς σωτηρίαν διὰ τῆς ὑμῶν δεήσεως καὶ ἐπιχορηγίας τοῦ πνεύματος
  Ἰησοῦ Χριστοῦ, <span style="color:#b00e23">(20)</span> κατὰ τὴν ἀποκαραδοκίαν
  καὶ ἐλπίδα μου ὅτι ἐν οὐδενὶ αἰσχυνθήσομαι, ἀλλʼ ἐν πάσῃ παρρησίᾳ ὡς πάντοτε
  καὶ νῦν μεγαλυνθήσεται Χριστὸς ἐν τῷ σώματί μου, εἴτε διὰ ζωῆς εἴτε διὰ
  θανάτου. <span style="color:#b00e23">(21)</span> ἐμοὶ γὰρ τὸ ζῆν Χριστὸς καὶ
  τὸ ἀποθανεῖν κέρδος. <span style="color:#b00e23">(22)</span> εἰ δὲ τὸ ζῆν ἐν
  σαρκί, τοῦτό μοι καρπὸς ἔργου—καὶ τί αἱρήσομαι οὐ γνωρίζω· <span style=
  "color:#b00e23">(23)</span> συνέχομαι δὲ ἐκ τῶν δύο, τὴν ἐπιθυμίαν ἔχων εἰς
  τὸ ἀναλῦσαι καὶ σὺν Χριστῷ εἶναι, πολλῷ γὰρ μᾶλλον κρεῖσσον, <span style=
  "color:#b00e23">(24)</span> τὸ δὲ ἐπιμένειν ἐν τῇ σαρκὶ ἀναγκαιότερον διʼ
  ὑμᾶς. <span style="color:#b00e23">(25)</span> καὶ τοῦτο πεποιθὼς οἶδα ὅτι
  μενῶ καὶ παραμενῶ πᾶσιν ὑμῖν εἰς τὴν ὑμῶν προκοπὴν καὶ χαρὰν τῆς πίστεως,
  <span style="color:#b00e23">(26)</span> ἵνα τὸ καύχημα ὑμῶν περισσεύῃ ἐν
  Χριστῷ Ἰησοῦ ἐν ἐμοὶ διὰ τῆς ἐμῆς παρουσίας πάλιν πρὸς ὑμᾶς. <span style=
  "color:#b00e23">(27)</span> Μόνον ἀξίως τοῦ εὐαγγελίου τοῦ Χριστοῦ
  πολιτεύεσθε, ἵνα εἴτε ἐλθὼν καὶ ἰδὼν ὑμᾶς εἴτε ἀπὼν ἀκούω τὰ περὶ ὑμῶν, ὅτι
  στήκετε ἐν ἑνὶ πνεύματι, μιᾷ ψυχῇ συναθλοῦντες τῇ πίστει τοῦ εὐαγγελίου,
  <span style="color:#b00e23">(28)</span> καὶ μὴ πτυρόμενοι ἐν μηδενὶ ὑπὸ τῶν
  ἀντικειμένων (ἥτις ἐστὶν αὐτοῖς ἔνδειξις ἀπωλείας, ὑμῶν δὲ σωτηρίας, καὶ
  τοῦτο ἀπὸ θεοῦ, <span style="color:#b00e23">(29)</span> ὅτι ὑμῖν ἐχαρίσθη τὸ
  ὑπὲρ Χριστοῦ, οὐ μόνον τὸ εἰς αὐτὸν πιστεύειν ἀλλὰ καὶ τὸ ὑπὲρ αὐτοῦ
  πάσχειν), <span style="color:#b00e23">(30)</span> τὸν αὐτὸν ἀγῶνα ἔχοντες
  οἷον εἴδετε ἐν ἐμοὶ καὶ νῦν ἀκούετε ἐν ἐμοί.
  <h3 id="epistle_to_the_philippians2">2</h3><span style=
  "color:#b00e23">(1)</span> Εἴ τις οὖν παράκλησις ἐν Χριστῷ, εἴ τι παραμύθιον
  ἀγάπης, εἴ τις κοινωνία πνεύματος, εἴ τις σπλάγχνα καὶ οἰκτιρμοί,
  <span style="color:#b00e23">(2)</span> πληρώσατέ μου τὴν χαρὰν ἵνα τὸ αὐτὸ
  φρονῆτε, τὴν αὐτὴν ἀγάπην ἔχοντες, σύμψυχοι, τὸ ἓν φρονοῦντες, <span style=
  "color:#b00e23">(3)</span> μηδὲν κατʼ ἐριθείαν μηδὲ κατὰ κενοδοξίαν, ἀλλὰ τῇ
  ταπεινοφροσύνῃ ἀλλήλους ἡγούμενοι ὑπερέχοντας ἑαυτῶν, <span style=
  "color:#b00e23">(4)</span> μὴ τὰ ἑαυτῶν ἕκαστοι σκοποῦντες, ἀλλὰ καὶ τὰ
  ἑτέρων ἕκαστοι. <span style="color:#b00e23">(5)</span> τοῦτο φρονεῖτε ἐν ὑμῖν
  ὃ καὶ ἐν Χριστῷ Ἰησοῦ, <span style="color:#b00e23">(6)</span> ὃς ἐν μορφῇ
  θεοῦ ὑπάρχων οὐχ ἁρπαγμὸν ἡγήσατο τὸ εἶναι ἴσα θεῷ, <span style=
  "color:#b00e23">(7)</span> ἀλλὰ ἑαυτὸν ἐκένωσεν μορφὴν δούλου λαβών, ἐν
  ὁμοιώματι ἀνθρώπων γενόμενος· καὶ σχήματι εὑρεθεὶς ὡς ἄνθρωπος <span style=
  "color:#b00e23">(8)</span> ἐταπείνωσεν ἑαυτὸν γενόμενος ὑπήκοος μέχρι
  θανάτου, θανάτου δὲ σταυροῦ· <span style="color:#b00e23">(9)</span> διὸ καὶ ὁ
  θεὸς αὐτὸν ὑπερύψωσεν, καὶ ἐχαρίσατο αὐτῷ τὸ ὄνομα τὸ ὑπὲρ πᾶν ὄνομα,
  <span style="color:#b00e23">(10)</span> ἵνα ἐν τῷ ὀνόματι Ἰησοῦ πᾶν γόνυ
  κάμψῃ ἐπουρανίων καὶ ἐπιγείων καὶ καταχθονίων, <span style=
  "color:#b00e23">(11)</span> καὶ πᾶσα γλῶσσα ἐξομολογήσηται ὅτι κύριος Ἰησοῦς
  Χριστὸς εἰς δόξαν θεοῦ πατρός. <span style="color:#b00e23">(12)</span> Ὥστε,
  ἀγαπητοί μου, καθὼς πάντοτε ὑπηκούσατε, μὴ ὡς ἐν τῇ παρουσίᾳ μου μόνον ἀλλὰ
  νῦν πολλῷ μᾶλλον ἐν τῇ ἀπουσίᾳ μου, μετὰ φόβου καὶ τρόμου τὴν ἑαυτῶν σωτηρίαν
  κατεργάζεσθε, <span style="color:#b00e23">(13)</span> θεὸς γάρ ἐστιν ὁ
  ἐνεργῶν ἐν ὑμῖν καὶ τὸ θέλειν καὶ τὸ ἐνεργεῖν ὑπὲρ τῆς εὐδοκίας. <span style=
  "color:#b00e23">(14)</span> Πάντα ποιεῖτε χωρὶς γογγυσμῶν καὶ διαλογισμῶν,
  <span style="color:#b00e23">(15)</span> ἵνα γένησθε ἄμεμπτοι καὶ ἀκέραιοι,
  τέκνα θεοῦ ἄμωμα μέσον γενεᾶς σκολιᾶς καὶ διεστραμμένης, ἐν οἷς φαίνεσθε ὡς
  φωστῆρες ἐν κόσμῳ <span style="color:#b00e23">(16)</span> λόγον ζωῆς
  ἐπέχοντες, εἰς καύχημα ἐμοὶ εἰς ἡμέραν Χριστοῦ, ὅτι οὐκ εἰς κενὸν ἔδραμον
  οὐδὲ εἰς κενὸν ἐκοπίασα. <span style="color:#b00e23">(17)</span> ἀλλὰ εἰ καὶ
  σπένδομαι ἐπὶ τῇ θυσίᾳ καὶ λειτουργίᾳ τῆς πίστεως ὑμῶν, χαίρω καὶ συγχαίρω
  πᾶσιν ὑμῖν· <span style="color:#b00e23">(18)</span> τὸ δὲ αὐτὸ καὶ ὑμεῖς
  χαίρετε καὶ συγχαίρετέ μοι. <span style="color:#b00e23">(19)</span> Ἐλπίζω δὲ
  ἐν κυρίῳ Ἰησοῦ Τιμόθεον ταχέως πέμψαι ὑμῖν, ἵνα κἀγὼ εὐψυχῶ γνοὺς τὰ περὶ
  ὑμῶν. <span style="color:#b00e23">(20)</span> οὐδένα γὰρ ἔχω ἰσόψυχον ὅστις
  γνησίως τὰ περὶ ὑμῶν μεριμνήσει, <span style="color:#b00e23">(21)</span> οἱ
  πάντες γὰρ τὰ ἑαυτῶν ζητοῦσιν, οὐ τὰ Ἰησοῦ Χριστοῦ. <span style=
  "color:#b00e23">(22)</span> τὴν δὲ δοκιμὴν αὐτοῦ γινώσκετε, ὅτι ὡς πατρὶ
  τέκνον σὺν ἐμοὶ ἐδούλευσεν εἰς τὸ εὐαγγέλιον. <span style=
  "color:#b00e23">(23)</span> τοῦτον μὲν οὖν ἐλπίζω πέμψαι ὡς ἂν ἀφίδω τὰ περὶ
  ἐμὲ ἐξαυτῆς· <span style="color:#b00e23">(24)</span> πέποιθα δὲ ἐν κυρίῳ ὅτι
  καὶ αὐτὸς ταχέως ἐλεύσομαι. <span style="color:#b00e23">(25)</span> Ἀναγκαῖον
  δὲ ἡγησάμην Ἐπαφρόδιτον τὸν ἀδελφὸν καὶ συνεργὸν καὶ συστρατιώτην μου, ὑμῶν
  δὲ ἀπόστολον καὶ λειτουργὸν τῆς χρείας μου, πέμψαι πρὸς ὑμᾶς, <span style=
  "color:#b00e23">(26)</span> ἐπειδὴ ἐπιποθῶν ἦν πάντας ὑμᾶς, καὶ ἀδημονῶν
  διότι ἠκούσατε ὅτι ἠσθένησεν. <span style="color:#b00e23">(27)</span> καὶ γὰρ
  ἠσθένησεν παραπλήσιον θανάτῳ· ἀλλὰ ὁ θεὸς ἠλέησεν αὐτόν, οὐκ αὐτὸν δὲ μόνον
  ἀλλὰ καὶ ἐμέ, ἵνα μὴ λύπην ἐπὶ λύπην σχῶ. <span style=
  "color:#b00e23">(28)</span> σπουδαιοτέρως οὖν ἔπεμψα αὐτὸν ἵνα ἰδόντες αὐτὸν
  πάλιν χαρῆτε κἀγὼ ἀλυπότερος ὦ. <span style="color:#b00e23">(29)</span>
  προσδέχεσθε οὖν αὐτὸν ἐν κυρίῳ μετὰ πάσης χαρᾶς, καὶ τοὺς τοιούτους ἐντίμους
  ἔχετε, <span style="color:#b00e23">(30)</span> ὅτι διὰ τὸ ἔργον Χριστοῦ μέχρι
  θανάτου ἤγγισεν, παραβολευσάμενος τῇ ψυχῇ ἵνα ἀναπληρώσῃ τὸ ὑμῶν ὑστέρημα τῆς
  πρός με λειτουργίας.
  <h3 id="epistle_to_the_philippians3">3</h3><span style=
  "color:#b00e23">(1)</span> Τὸ λοιπόν, ἀδελφοί μου, χαίρετε ἐν κυρίῳ. τὰ αὐτὰ
  γράφειν ὑμῖν ἐμοὶ μὲν οὐκ ὀκνηρόν, ὑμῖν δὲ ἀσφαλές. <span style=
  "color:#b00e23">(2)</span> Βλέπετε τοὺς κύνας, βλέπετε τοὺς κακοὺς ἐργάτας,
  βλέπετε τὴν κατατομήν. <span style="color:#b00e23">(3)</span> ἡμεῖς γάρ ἐσμεν
  ἡ περιτομή, οἱ πνεύματι θεοῦ λατρεύοντες καὶ καυχώμενοι ἐν Χριστῷ Ἰησοῦ καὶ
  οὐκ ἐν σαρκὶ πεποιθότες, <span style="color:#b00e23">(4)</span> καίπερ ἐγὼ
  ἔχων πεποίθησιν καὶ ἐν σαρκί. <span style="color:#b00e23">(5)</span> περιτομῇ
  ὀκταήμερος, ἐκ γένους Ἰσραήλ, φυλῆς Βενιαμίν, Ἑβραῖος ἐξ Ἑβραίων, κατὰ νόμον
  Φαρισαῖος, <span style="color:#b00e23">(6)</span> κατὰ ζῆλος διώκων τὴν
  ἐκκλησίαν, κατὰ δικαιοσύνην τὴν ἐν νόμῳ γενόμενος ἄμεμπτος. <span style=
  "color:#b00e23">(7)</span> Ἀλλὰ ἅτινα ἦν μοι κέρδη, ταῦτα ἥγημαι διὰ τὸν
  Χριστὸν ζημίαν. <span style="color:#b00e23">(8)</span> ἀλλὰ μενοῦνγε καὶ
  ἡγοῦμαι πάντα ζημίαν εἶναι διὰ τὸ ὑπερέχον τῆς γνώσεως Χριστοῦ Ἰησοῦ τοῦ
  κυρίου μου διʼ ὃν τὰ πάντα ἐζημιώθην, καὶ ἡγοῦμαι σκύβαλα ἵνα Χριστὸν κερδήσω
  <span style="color:#b00e23">(9)</span> καὶ εὑρεθῶ ἐν αὐτῷ, μὴ ἔχων ἐμὴν
  δικαιοσύνην τὴν ἐκ νόμου ἀλλὰ τὴν διὰ πίστεως Χριστοῦ, τὴν ἐκ θεοῦ
  δικαιοσύνην ἐπὶ τῇ πίστει, <span style="color:#b00e23">(10)</span> τοῦ γνῶναι
  αὐτὸν καὶ τὴν δύναμιν τῆς ἀναστάσεως αὐτοῦ καὶ κοινωνίαν παθημάτων αὐτοῦ,
  συμμορφιζόμενος τῷ θανάτῳ αὐτοῦ, <span style="color:#b00e23">(11)</span> εἴ
  πως καταντήσω εἰς τὴν ἐξανάστασιν τὴν ἐκ νεκρῶν. <span style=
  "color:#b00e23">(12)</span> Οὐχ ὅτι ἤδη ἔλαβον ἢ ἤδη τετελείωμαι, διώκω δὲ εἰ
  καὶ καταλάβω, ἐφʼ ᾧ καὶ κατελήμφθην ὑπὸ Χριστοῦ. <span style=
  "color:#b00e23">(13)</span> ἀδελφοί, ἐγὼ ἐμαυτὸν οὐ λογίζομαι κατειληφέναι·
  ἓν δέ, τὰ μὲν ὀπίσω ἐπιλανθανόμενος τοῖς δὲ ἔμπροσθεν ἐπεκτεινόμενος,
  <span style="color:#b00e23">(14)</span> κατὰ σκοπὸν διώκω εἰς τὸ βραβεῖον τῆς
  ἄνω κλήσεως τοῦ θεοῦ ἐν Χριστῷ Ἰησοῦ. <span style="color:#b00e23">(15)</span>
  ὅσοι οὖν τέλειοι, τοῦτο φρονῶμεν· καὶ εἴ τι ἑτέρως φρονεῖτε, καὶ τοῦτο ὁ θεὸς
  ὑμῖν ἀποκαλύψει· <span style="color:#b00e23">(16)</span> πλὴν εἰς ὃ
  ἐφθάσαμεν, τῷ αὐτῷ στοιχεῖν. <span style="color:#b00e23">(17)</span>
  Συμμιμηταί μου γίνεσθε, ἀδελφοί, καὶ σκοπεῖτε τοὺς οὕτω περιπατοῦντας καθὼς
  ἔχετε τύπον ἡμᾶς· <span style="color:#b00e23">(18)</span> πολλοὶ γὰρ
  περιπατοῦσιν οὓς πολλάκις ἔλεγον ὑμῖν, νῦν δὲ καὶ κλαίων λέγω, τοὺς ἐχθροὺς
  τοῦ σταυροῦ τοῦ Χριστοῦ, <span style="color:#b00e23">(19)</span> ὧν τὸ τέλος
  ἀπώλεια, ὧν ὁ θεὸς ἡ κοιλία καὶ ἡ δόξα ἐν τῇ αἰσχύνῃ αὐτῶν, οἱ τὰ ἐπίγεια
  φρονοῦντες. <span style="color:#b00e23">(20)</span> ἡμῶν γὰρ τὸ πολίτευμα ἐν
  οὐρανοῖς ὑπάρχει, ἐξ οὗ καὶ σωτῆρα ἀπεκδεχόμεθα κύριον Ἰησοῦν Χριστόν,
  <span style="color:#b00e23">(21)</span> ὃς μετασχηματίσει τὸ σῶμα τῆς
  ταπεινώσεως ἡμῶν σύμμορφον τῷ σώματι τῆς δόξης αὐτοῦ κατὰ τὴν ἐνέργειαν τοῦ
  δύνασθαι αὐτὸν καὶ ὑποτάξαι αὑτῷ τὰ πάντα.
  <h3 id="epistle_to_the_philippians4">4</h3><span style=
  "color:#b00e23">(1)</span> ὥστε, ἀδελφοί μου ἀγαπητοὶ καὶ ἐπιπόθητοι, χαρὰ
  καὶ στέφανός μου, οὕτως στήκετε ἐν κυρίῳ, ἀγαπητοί. <span style=
  "color:#b00e23">(2)</span> Εὐοδίαν παρακαλῶ καὶ Συντύχην παρακαλῶ τὸ αὐτὸ
  φρονεῖν ἐν κυρίῳ. <span style="color:#b00e23">(3)</span> ναὶ ἐρωτῶ καὶ σέ,
  γνήσιε σύζυγε, συλλαμβάνου αὐταῖς, αἵτινες ἐν τῷ εὐαγγελίῳ συνήθλησάν μοι
  μετὰ καὶ Κλήμεντος καὶ τῶν λοιπῶν συνεργῶν μου, ὧν τὰ ὀνόματα ἐν βίβλῳ ζωῆς.
  <span style="color:#b00e23">(4)</span> Χαίρετε ἐν κυρίῳ πάντοτε· πάλιν ἐρῶ,
  χαίρετε. <span style="color:#b00e23">(5)</span> τὸ ἐπιεικὲς ὑμῶν γνωσθήτω
  πᾶσιν ἀνθρώποις. ὁ κύριος ἐγγύς· <span style="color:#b00e23">(6)</span> μηδὲν
  μεριμνᾶτε, ἀλλʼ ἐν παντὶ τῇ προσευχῇ καὶ τῇ δεήσει μετʼ εὐχαριστίας τὰ
  αἰτήματα ὑμῶν γνωριζέσθω πρὸς τὸν θεόν· <span style=
  "color:#b00e23">(7)</span> καὶ ἡ εἰρήνη τοῦ θεοῦ ἡ ὑπερέχουσα πάντα νοῦν
  φρουρήσει τὰς καρδίας ὑμῶν καὶ τὰ νοήματα ὑμῶν ἐν Χριστῷ Ἰησοῦ. <span style=
  "color:#b00e23">(8)</span> Τὸ λοιπόν, ἀδελφοί, ὅσα ἐστὶν ἀληθῆ, ὅσα σεμνά,
  ὅσα δίκαια, ὅσα ἁγνά, ὅσα προσφιλῆ, ὅσα εὔφημα, εἴ τις ἀρετὴ καὶ εἴ τις
  ἔπαινος, ταῦτα λογίζεσθε· <span style="color:#b00e23">(9)</span> ἃ καὶ
  ἐμάθετε καὶ παρελάβετε καὶ ἠκούσατε καὶ εἴδετε ἐν ἐμοί, ταῦτα πράσσετε· καὶ ὁ
  θεὸς τῆς εἰρήνης ἔσται μεθʼ ὑμῶν. <span style="color:#b00e23">(10)</span>
  Ἐχάρην δὲ ἐν κυρίῳ μεγάλως ὅτι ἤδη ποτὲ ἀνεθάλετε τὸ ὑπὲρ ἐμοῦ φρονεῖν, ἐφʼ ᾧ
  καὶ ἐφρονεῖτε ἠκαιρεῖσθε δέ. <span style="color:#b00e23">(11)</span> οὐχ ὅτι
  καθʼ ὑστέρησιν λέγω, ἐγὼ γὰρ ἔμαθον ἐν οἷς εἰμι αὐτάρκης εἶναι· <span style=
  "color:#b00e23">(12)</span> οἶδα καὶ ταπεινοῦσθαι, οἶδα καὶ περισσεύειν· ἐν
  παντὶ καὶ ἐν πᾶσιν μεμύημαι, καὶ χορτάζεσθαι καὶ πεινᾶν, καὶ περισσεύειν καὶ
  ὑστερεῖσθαι· <span style="color:#b00e23">(13)</span> πάντα ἰσχύω ἐν τῷ
  ἐνδυναμοῦντί με. <span style="color:#b00e23">(14)</span> πλὴν καλῶς ἐποιήσατε
  συγκοινωνήσαντές μου τῇ θλίψει. <span style="color:#b00e23">(15)</span>
  Οἴδατε δὲ καὶ ὑμεῖς, Φιλιππήσιοι, ὅτι ἐν ἀρχῇ τοῦ εὐαγγελίου, ὅτε ἐξῆλθον ἀπὸ
  Μακεδονίας, οὐδεμία μοι ἐκκλησία ἐκοινώνησεν εἰς λόγον δόσεως καὶ λήμψεως εἰ
  μὴ ὑμεῖς μόνοι, <span style="color:#b00e23">(16)</span> ὅτι καὶ ἐν
  Θεσσαλονίκῃ καὶ ἅπαξ καὶ δὶς εἰς τὴν χρείαν μοι ἐπέμψατε. <span style=
  "color:#b00e23">(17)</span> οὐχ ὅτι ἐπιζητῶ τὸ δόμα, ἀλλὰ ἐπιζητῶ τὸν καρπὸν
  τὸν πλεονάζοντα εἰς λόγον ὑμῶν. <span style="color:#b00e23">(18)</span> ἀπέχω
  δὲ πάντα καὶ περισσεύω· πεπλήρωμαι δεξάμενος παρὰ Ἐπαφροδίτου τὰ παρʼ ὑμῶν,
  ὀσμὴν εὐωδίας, θυσίαν δεκτήν, εὐάρεστον τῷ θεῷ. <span style=
  "color:#b00e23">(19)</span> ὁ δὲ θεός μου πληρώσει πᾶσαν χρείαν ὑμῶν κατὰ τὸ
  πλοῦτος αὐτοῦ ἐν δόξῃ ἐν Χριστῷ Ἰησοῦ. <span style=
  "color:#b00e23">(20)</span> τῷ δὲ θεῷ καὶ πατρὶ ἡμῶν ἡ δόξα εἰς τοὺς αἰῶνας
  τῶν αἰώνων· ἀμήν. <span style="color:#b00e23">(21)</span> Ἀσπάσασθε πάντα
  ἅγιον ἐν Χριστῷ Ἰησοῦ. ἀσπάζονται ὑμᾶς οἱ σὺν ἐμοὶ ἀδελφοί. <span style=
  "color:#b00e23">(22)</span> ἀσπάζονται ὑμᾶς πάντες οἱ ἅγιοι, μάλιστα δὲ οἱ ἐκ
  τῆς Καίσαρος οἰκίας. <span style="color:#b00e23">(23)</span> ἡ χάρις τοῦ
  κυρίου Ἰησοῦ Χριστοῦ μετὰ τοῦ πνεύματος ὑμῶν.
</body>
</html>
