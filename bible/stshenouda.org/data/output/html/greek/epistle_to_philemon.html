<!DOCTYPE html>
<html>
<head>
  <title>Epistle to Philemon</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_to_philemon">Epistle to Philemon</h2>
  <a href="#epistle_to_philemon1">1</a>
  <h3 id="epistle_to_philemon1">1</h3>

  <p><span style="color:#b00e23">(1)</span> Παῦλος δέσμιος Χριστοῦ Ἰησοῦ καὶ
  Τιμόθεος ὁ ἀδελφὸς Φιλήμονι τῷ ἀγαπητῷ καὶ συνεργῷ ἡμῶν <span style=
  "color:#b00e23">(2)</span> καὶ Ἀπφίᾳ τῇ ἀδελφῇ καὶ Ἀρχίππῳ τῷ συστρατιώτῃ
  ἡμῶν καὶ τῇ κατʼ οἶκόν σου ἐκκλησίᾳ· <span style="color:#b00e23">(3)</span>
  χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ κυρίου Ἰησοῦ Χριστοῦ.
  <span style="color:#b00e23">(4)</span> Εὐχαριστῶ τῷ θεῷ μου πάντοτε μνείαν
  σου ποιούμενος ἐπὶ τῶν προσευχῶν μου, <span style="color:#b00e23">(5)</span>
  ἀκούων σου τὴν ἀγάπην καὶ τὴν πίστιν ἣν ἔχεις πρὸς τὸν κύριον Ἰησοῦν καὶ εἰς
  πάντας τοὺς ἁγίους, <span style="color:#b00e23">(6)</span> ὅπως ἡ κοινωνία
  τῆς πίστεώς σου ἐνεργὴς γένηται ἐν ἐπιγνώσει παντὸς ἀγαθοῦ τοῦ ἐν ἡμῖν εἰς
  Χριστόν· <span style="color:#b00e23">(7)</span> χαρὰν γὰρ πολλὴν ἔσχον καὶ
  παράκλησιν ἐπὶ τῇ ἀγάπῃ σου, ὅτι τὰ σπλάγχνα τῶν ἁγίων ἀναπέπαυται διὰ σοῦ,
  ἀδελφέ. <span style="color:#b00e23">(8)</span> Διό, πολλὴν ἐν Χριστῷ
  παρρησίαν ἔχων ἐπιτάσσειν σοι τὸ ἀνῆκον, <span style=
  "color:#b00e23">(9)</span> διὰ τὴν ἀγάπην μᾶλλον παρακαλῶ, τοιοῦτος ὢν ὡς
  Παῦλος πρεσβύτης νυνὶ δὲ καὶ δέσμιος Χριστοῦ Ἰησοῦ— <span style=
  "color:#b00e23">(10)</span> παρακαλῶ σε περὶ τοῦ ἐμοῦ τέκνου, ὃν ἐγέννησα ἐν
  τοῖς δεσμοῖς Ὀνήσιμον, <span style="color:#b00e23">(11)</span> τόν ποτέ σοι
  ἄχρηστον νυνὶ δὲ σοὶ καὶ ἐμοὶ εὔχρηστον, <span style=
  "color:#b00e23">(12)</span> ὃν ἀνέπεμψά σοι αὐτόν, τοῦτʼ ἔστιν τὰ ἐμὰ
  σπλάγχνα· <span style="color:#b00e23">(13)</span> ὃν ἐγὼ ἐβουλόμην πρὸς
  ἐμαυτὸν κατέχειν, ἵνα ὑπὲρ σοῦ μοι διακονῇ ἐν τοῖς δεσμοῖς τοῦ εὐαγγελίου,
  <span style="color:#b00e23">(14)</span> χωρὶς δὲ τῆς σῆς γνώμης οὐδὲν ἠθέλησα
  ποιῆσαι, ἵνα μὴ ὡς κατὰ ἀνάγκην τὸ ἀγαθόν σου ᾖ ἀλλὰ κατὰ ἑκούσιον·
  <span style="color:#b00e23">(15)</span> τάχα γὰρ διὰ τοῦτο ἐχωρίσθη πρὸς ὥραν
  ἵνα αἰώνιον αὐτὸν ἀπέχῃς, <span style="color:#b00e23">(16)</span> οὐκέτι ὡς
  δοῦλον ἀλλὰ ὑπὲρ δοῦλον, ἀδελφὸν ἀγαπητόν, μάλιστα ἐμοί, πόσῳ δὲ μᾶλλον σοὶ
  καὶ ἐν σαρκὶ καὶ ἐν κυρίῳ. <span style="color:#b00e23">(17)</span> Εἰ οὖν με
  ἔχεις κοινωνόν, προσλαβοῦ αὐτὸν ὡς ἐμέ. <span style=
  "color:#b00e23">(18)</span> εἰ δέ τι ἠδίκησέν σε ἢ ὀφείλει, τοῦτο ἐμοὶ
  ἐλλόγα· <span style="color:#b00e23">(19)</span> ἐγὼ Παῦλος ἔγραψα τῇ ἐμῇ
  χειρί, ἐγὼ ἀποτίσω· ἵνα μὴ λέγω σοι ὅτι καὶ σεαυτόν μοι προσοφείλεις.
  <span style="color:#b00e23">(20)</span> ναί, ἀδελφέ, ἐγώ σου ὀναίμην ἐν
  κυρίῳ· ἀνάπαυσόν μου τὰ σπλάγχνα ἐν Χριστῷ. <span style=
  "color:#b00e23">(21)</span> πεποιθὼς τῇ ὑπακοῇ σου ἔγραψά σοι, εἰδὼς ὅτι καὶ
  ὑπὲρ ἃ λέγω ποιήσεις. <span style="color:#b00e23">(22)</span> ἅμα δὲ καὶ
  ἑτοίμαζέ μοι ξενίαν, ἐλπίζω γὰρ ὅτι διὰ τῶν προσευχῶν ὑμῶν χαρισθήσομαι ὑμῖν.
  <span style="color:#b00e23">(23)</span> Ἀσπάζεταί σε Ἐπαφρᾶς ὁ συναιχμάλωτός
  μου ἐν Χριστῷ Ἰησοῦ, <span style="color:#b00e23">(24)</span> Μᾶρκος,
  Ἀρίσταρχος, Δημᾶς, Λουκᾶς, οἱ συνεργοί μου. <span style=
  "color:#b00e23">(25)</span> Ἡ χάρις τοῦ κυρίου Ἰησοῦ Χριστοῦ μετὰ τοῦ
  πνεύματος ὑμῶν.</p>
</body>
</html>
