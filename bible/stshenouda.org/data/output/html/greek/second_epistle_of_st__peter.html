<!DOCTYPE html>
<html>
<head>
  <title>Second Epistle of St. Peter</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="second_epistle_of_st._peter">Second Epistle of St. Peter</h2>
  <a href="#second_epistle_of_st._peter1">1</a> <a href=
  "#second_epistle_of_st._peter2">2</a> <a href=
  "#second_epistle_of_st._peter3">3</a>
  <h3 id="second_epistle_of_st._peter1">1</h3>

  <p><span style="color:#b00e23">(1)</span> Συμεὼν Πέτρος δοῦλος καὶ ἀπόστολος
  Ἰησοῦ Χριστοῦ τοῖς ἰσότιμον ἡμῖν λαχοῦσιν πίστιν ἐν δικαιοσύνῃ τοῦ θεοῦ ἡμῶν
  καὶ σωτῆρος Ἰησοῦ Χριστοῦ· <span style="color:#b00e23">(2)</span> χάρις ὑμῖν
  καὶ εἰρήνη πληθυνθείη ἐν ἐπιγνώσει τοῦ θεοῦ καὶ Ἰησοῦ τοῦ κυρίου ἡμῶν.
  <span style="color:#b00e23">(3)</span> Ὡς πάντα ἡμῖν τῆς θείας δυνάμεως αὐτοῦ
  τὰ πρὸς ζωὴν καὶ εὐσέβειαν δεδωρημένης διὰ τῆς ἐπιγνώσεως τοῦ καλέσαντος ἡμᾶς
  ἰδίᾳ δόξῃ καὶ ἀρετῇ, <span style="color:#b00e23">(4)</span> διʼ ὧν τὰ τίμια
  καὶ μέγιστα ἡμῖν ἐπαγγέλματα δεδώρηται, ἵνα διὰ τούτων γένησθε θείας κοινωνοὶ
  φύσεως, ἀποφυγόντες τῆς ἐν τῷ κόσμῳ ἐν ἐπιθυμίᾳ φθορᾶς. <span style=
  "color:#b00e23">(5)</span> καὶ αὐτὸ τοῦτο δὲ σπουδὴν πᾶσαν παρεισενέγκαντες
  ἐπιχορηγήσατε ἐν τῇ πίστει ὑμῶν τὴν ἀρετήν, ἐν δὲ τῇ ἀρετῇ τὴν γνῶσιν,
  <span style="color:#b00e23">(6)</span> ἐν δὲ τῇ γνώσει τὴν ἐγκράτειαν, ἐν δὲ
  τῇ ἐγκρατείᾳ τὴν ὑπομονήν, ἐν δὲ τῇ ὑπομονῇ τὴν εὐσέβειαν, <span style=
  "color:#b00e23">(7)</span> ἐν δὲ τῇ εὐσεβείᾳ τὴν φιλαδελφίαν, ἐν δὲ τῇ
  φιλαδελφίᾳ τὴν ἀγάπην· <span style="color:#b00e23">(8)</span> ταῦτα γὰρ ὑμῖν
  ὑπάρχοντα καὶ πλεονάζοντα οὐκ ἀργοὺς οὐδὲ ἀκάρπους καθίστησιν εἰς τὴν τοῦ
  κυρίου ἡμῶν Ἰησοῦ Χριστοῦ ἐπίγνωσιν· <span style="color:#b00e23">(9)</span> ᾧ
  γὰρ μὴ πάρεστιν ταῦτα, τυφλός ἐστιν μυωπάζων, λήθην λαβὼν τοῦ καθαρισμοῦ τῶν
  πάλαι αὐτοῦ ἁμαρτημάτων. <span style="color:#b00e23">(10)</span> διὸ μᾶλλον,
  ἀδελφοί, σπουδάσατε βεβαίαν ὑμῶν τὴν κλῆσιν καὶ ἐκλογὴν ποιεῖσθαι· ταῦτα γὰρ
  ποιοῦντες οὐ μὴ πταίσητέ ποτε· <span style="color:#b00e23">(11)</span> οὕτως
  γὰρ πλουσίως ἐπιχορηγηθήσεται ὑμῖν ἡ εἴσοδος εἰς τὴν αἰώνιον βασιλείαν τοῦ
  κυρίου ἡμῶν καὶ σωτῆρος Ἰησοῦ Χριστοῦ. <span style=
  "color:#b00e23">(12)</span> Διὸ μελλήσω ἀεὶ ὑμᾶς ὑπομιμνῄσκειν περὶ τούτων,
  καίπερ εἰδότας καὶ ἐστηριγμένους ἐν τῇ παρούσῃ ἀληθείᾳ. <span style=
  "color:#b00e23">(13)</span> δίκαιον δὲ ἡγοῦμαι, ἐφʼ ὅσον εἰμὶ ἐν τούτῳ τῷ
  σκηνώματι, διεγείρειν ὑμᾶς ἐν ὑπομνήσει, <span style=
  "color:#b00e23">(14)</span> εἰδὼς ὅτι ταχινή ἐστιν ἡ ἀπόθεσις τοῦ σκηνώματός
  μου, καθὼς καὶ ὁ κύριος ἡμῶν Ἰησοῦς Χριστὸς ἐδήλωσέν μοι· <span style=
  "color:#b00e23">(15)</span> σπουδάσω δὲ καὶ ἑκάστοτε ἔχειν ὑμᾶς μετὰ τὴν ἐμὴν
  ἔξοδον τὴν τούτων μνήμην ποιεῖσθαι. <span style="color:#b00e23">(16)</span>
  Οὐ γὰρ σεσοφισμένοις μύθοις ἐξακολουθήσαντες ἐγνωρίσαμεν ὑμῖν τὴν τοῦ κυρίου
  ἡμῶν Ἰησοῦ Χριστοῦ δύναμιν καὶ παρουσίαν, ἀλλʼ ἐπόπται γενηθέντες τῆς ἐκείνου
  μεγαλειότητος. <span style="color:#b00e23">(17)</span> λαβὼν γὰρ παρὰ θεοῦ
  πατρὸς τιμὴν καὶ δόξαν φωνῆς ἐνεχθείσης αὐτῷ τοιᾶσδε ὑπὸ τῆς μεγαλοπρεποῦς
  δόξης· Ὁ υἱός μου ὁ ἀγαπητός μου οὗτός ἐστιν, εἰς ὃν ἐγὼ εὐδόκησα—
  <span style="color:#b00e23">(18)</span> καὶ ταύτην τὴν φωνὴν ἡμεῖς ἠκούσαμεν
  ἐξ οὐρανοῦ ἐνεχθεῖσαν σὺν αὐτῷ ὄντες ἐν τῷ ἁγίῳ ὄρει. <span style=
  "color:#b00e23">(19)</span> καὶ ἔχομεν βεβαιότερον τὸν προφητικὸν λόγον, ᾧ
  καλῶς ποιεῖτε προσέχοντες ὡς λύχνῳ φαίνοντι ἐν αὐχμηρῷ τόπῳ, ἕως οὗ ἡμέρα
  διαυγάσῃ καὶ φωσφόρος ἀνατείλῃ ἐν ταῖς καρδίαις ὑμῶν· <span style=
  "color:#b00e23">(20)</span> τοῦτο πρῶτον γινώσκοντες ὅτι πᾶσα προφητεία
  γραφῆς ἰδίας ἐπιλύσεως οὐ γίνεται, <span style="color:#b00e23">(21)</span> οὐ
  γὰρ θελήματι ἀνθρώπου ἠνέχθη προφητεία ποτέ, ἀλλὰ ὑπὸ πνεύματος ἁγίου
  φερόμενοι ἐλάλησαν ἀπὸ θεοῦ ἄνθρωποι.</p>

  <h3 id="second_epistle_of_st._peter2">2</h3>

  <p><span style="color:#b00e23">(1)</span> Ἐγένοντο δὲ καὶ ψευδοπροφῆται ἐν τῷ
  λαῷ, ὡς καὶ ἐν ὑμῖν ἔσονται ψευδοδιδάσκαλοι, οἵτινες παρεισάξουσιν αἱρέσεις
  ἀπωλείας, καὶ τὸν ἀγοράσαντα αὐτοὺς δεσπότην ἀρνούμενοι, ἐπάγοντες ἑαυτοῖς
  ταχινὴν ἀπώλειαν· <span style="color:#b00e23">(2)</span> καὶ πολλοὶ
  ἐξακολουθήσουσιν αὐτῶν ταῖς ἀσελγείαις, διʼ οὓς ἡ ὁδὸς τῆς ἀληθείας
  βλασφημηθήσεται· <span style="color:#b00e23">(3)</span> καὶ ἐν πλεονεξίᾳ
  πλαστοῖς λόγοις ὑμᾶς ἐμπορεύσονται· οἷς τὸ κρίμα ἔκπαλαι οὐκ ἀργεῖ, καὶ ἡ
  ἀπώλεια αὐτῶν οὐ νυστάζει. <span style="color:#b00e23">(4)</span> Εἰ γὰρ ὁ
  θεὸς ἀγγέλων ἁμαρτησάντων οὐκ ἐφείσατο, ἀλλὰ σειραῖς ζόφου ταρταρώσας
  παρέδωκεν εἰς κρίσιν τηρουμένους, <span style="color:#b00e23">(5)</span> καὶ
  ἀρχαίου κόσμου οὐκ ἐφείσατο, ἀλλὰ ὄγδοον Νῶε δικαιοσύνης κήρυκα ἐφύλαξεν,
  κατακλυσμὸν κόσμῳ ἀσεβῶν ἐπάξας, <span style="color:#b00e23">(6)</span> καὶ
  πόλεις Σοδόμων καὶ Γομόρρας τεφρώσας καταστροφῇ κατέκρινεν, ὑπόδειγμα
  μελλόντων ἀσεβέσιν τεθεικώς, <span style="color:#b00e23">(7)</span> καὶ
  δίκαιον Λὼτ καταπονούμενον ὑπὸ τῆς τῶν ἀθέσμων ἐν ἀσελγείᾳ ἀναστροφῆς
  ἐρρύσατο— <span style="color:#b00e23">(8)</span> βλέμματι γὰρ καὶ ἀκοῇ ὁ
  δίκαιος ἐγκατοικῶν ἐν αὐτοῖς ἡμέραν ἐξ ἡμέρας ψυχὴν δικαίαν ἀνόμοις ἔργοις
  ἐβασάνιζεν— <span style="color:#b00e23">(9)</span> οἶδεν κύριος εὐσεβεῖς ἐκ
  πειρασμοῦ ῥύεσθαι, ἀδίκους δὲ εἰς ἡμέραν κρίσεως κολαζομένους τηρεῖν,
  <span style="color:#b00e23">(10)</span> μάλιστα δὲ τοὺς ὀπίσω σαρκὸς ἐν
  ἐπιθυμίᾳ μιασμοῦ πορευομένους καὶ κυριότητος καταφρονοῦντας. Τολμηταί,
  αὐθάδεις, δόξας οὐ τρέμουσιν, βλασφημοῦντες, <span style=
  "color:#b00e23">(11)</span> ὅπου ἄγγελοι ἰσχύϊ καὶ δυνάμει μείζονες ὄντες οὐ
  φέρουσιν κατʼ αὐτῶν βλάσφημον κρίσιν. <span style="color:#b00e23">(12)</span>
  οὗτοι δέ, ὡς ἄλογα ζῷα γεγεννημένα φυσικὰ εἰς ἅλωσιν καὶ φθοράν, ἐν οἷς
  ἀγνοοῦσιν βλασφημοῦντες, ἐν τῇ φθορᾷ αὐτῶν καὶ φθαρήσονται, <span style=
  "color:#b00e23">(13)</span> ἀδικούμενοι μισθὸν ἀδικίας· ἡδονὴν ἡγούμενοι τὴν
  ἐν ἡμέρᾳ τρυφήν, σπίλοι καὶ μῶμοι ἐντρυφῶντες ἐν ταῖς ἀπάταις αὐτῶν
  συνευωχούμενοι ὑμῖν, <span style="color:#b00e23">(14)</span> ὀφθαλμοὺς
  ἔχοντες μεστοὺς μοιχαλίδος καὶ ἀκαταπαύστους ἁμαρτίας, δελεάζοντες ψυχὰς
  ἀστηρίκτους, καρδίαν γεγυμνασμένην πλεονεξίας ἔχοντες, κατάρας τέκνα,
  <span style="color:#b00e23">(15)</span> καταλιπόντες εὐθεῖαν ὁδὸν
  ἐπλανήθησαν, ἐξακολουθήσαντες τῇ ὁδῷ τοῦ Βαλαὰμ τοῦ Βοσὸρ ὃς μισθὸν ἀδικίας
  ἠγάπησεν <span style="color:#b00e23">(16)</span> ἔλεγξιν δὲ ἔσχεν ἰδίας
  παρανομίας· ὑποζύγιον ἄφωνον ἐν ἀνθρώπου φωνῇ φθεγξάμενον ἐκώλυσεν τὴν τοῦ
  προφήτου παραφρονίαν. <span style="color:#b00e23">(17)</span> Οὗτοί εἰσιν
  πηγαὶ ἄνυδροι καὶ ὁμίχλαι ὑπὸ λαίλαπος ἐλαυνόμεναι, οἷς ὁ ζόφος τοῦ σκότους
  τετήρηται. <span style="color:#b00e23">(18)</span> ὑπέρογκα γὰρ ματαιότητος
  φθεγγόμενοι δελεάζουσιν ἐν ἐπιθυμίαις σαρκὸς ἀσελγείαις τοὺς ὀλίγως
  ἀποφεύγοντας τοὺς ἐν πλάνῃ ἀναστρεφομένους, <span style=
  "color:#b00e23">(19)</span> ἐλευθερίαν αὐτοῖς ἐπαγγελλόμενοι, αὐτοὶ δοῦλοι
  ὑπάρχοντες τῆς φθορᾶς· ᾧ γάρ τις ἥττηται, τούτῳ καὶ δεδούλωται. <span style=
  "color:#b00e23">(20)</span> εἰ γὰρ ἀποφυγόντες τὰ μιάσματα τοῦ κόσμου ἐν
  ἐπιγνώσει τοῦ κυρίου καὶ σωτῆρος Ἰησοῦ Χριστοῦ τούτοις δὲ πάλιν ἐμπλακέντες
  ἡττῶνται, γέγονεν αὐτοῖς τὰ ἔσχατα χείρονα τῶν πρώτων. <span style=
  "color:#b00e23">(21)</span> κρεῖττον γὰρ ἦν αὐτοῖς μὴ ἐπεγνωκέναι τὴν ὁδὸν
  τῆς δικαιοσύνης ἢ ἐπιγνοῦσιν ὑποστρέψαι ἐκ τῆς παραδοθείσης αὐτοῖς ἁγίας
  ἐντολῆς· <span style="color:#b00e23">(22)</span> συμβέβηκεν αὐτοῖς τὸ τῆς
  ἀληθοῦς παροιμίας· Κύων ἐπιστρέψας ἐπὶ τὸ ἴδιον ἐξέραμα, καί· Ὗς λουσαμένη
  εἰς κυλισμὸν βορβόρου.</p>

  <h3 id="second_epistle_of_st._peter3">3</h3>

  <p><span style="color:#b00e23">(1)</span> Ταύτην ἤδη, ἀγαπητοί, δευτέραν ὑμῖν
  γράφω ἐπιστολήν, ἐν αἷς διεγείρω ὑμῶν ἐν ὑπομνήσει τὴν εἰλικρινῆ διάνοιαν,
  <span style="color:#b00e23">(2)</span> μνησθῆναι τῶν προειρημένων ῥημάτων ὑπὸ
  τῶν ἁγίων προφητῶν καὶ τῆς τῶν ἀποστόλων ὑμῶν ἐντολῆς τοῦ κυρίου καὶ σωτῆρος,
  <span style="color:#b00e23">(3)</span> τοῦτο πρῶτον γινώσκοντες ὅτι
  ἐλεύσονται ἐπʼ ἐσχάτων τῶν ἡμερῶν ἐν ἐμπαιγμονῇ ἐμπαῖκται κατὰ τὰς ἰδίας
  ἐπιθυμίας αὐτῶν πορευόμενοι <span style="color:#b00e23">(4)</span> καὶ
  λέγοντες· Ποῦ ἐστιν ἡ ἐπαγγελία τῆς παρουσίας αὐτοῦ; ἀφʼ ἧς γὰρ οἱ πατέρες
  ἐκοιμήθησαν, πάντα οὕτως διαμένει ἀπʼ ἀρχῆς κτίσεως. <span style=
  "color:#b00e23">(5)</span> λανθάνει γὰρ αὐτοὺς τοῦτο θέλοντας ὅτι οὐρανοὶ
  ἦσαν ἔκπαλαι καὶ γῆ ἐξ ὕδατος καὶ διʼ ὕδατος συνεστῶσα τῷ τοῦ θεοῦ λόγῳ,
  <span style="color:#b00e23">(6)</span> διʼ ὧν ὁ τότε κόσμος ὕδατι
  κατακλυσθεὶς ἀπώλετο· <span style="color:#b00e23">(7)</span> οἱ δὲ νῦν
  οὐρανοὶ καὶ ἡ γῆ τῷ αὐτῷ λόγῳ τεθησαυρισμένοι εἰσὶν πυρὶ τηρούμενοι εἰς
  ἡμέραν κρίσεως καὶ ἀπωλείας τῶν ἀσεβῶν ἀνθρώπων. <span style=
  "color:#b00e23">(8)</span> Ἓν δὲ τοῦτο μὴ λανθανέτω ὑμᾶς, ἀγαπητοί, ὅτι μία
  ἡμέρα παρὰ κυρίῳ ὡς χίλια ἔτη καὶ χίλια ἔτη ὡς ἡμέρα μία. <span style=
  "color:#b00e23">(9)</span> οὐ βραδύνει κύριος τῆς ἐπαγγελίας, ὥς τινες
  βραδύτητα ἡγοῦνται, ἀλλὰ μακροθυμεῖ εἰς ὑμᾶς, μὴ βουλόμενός τινας ἀπολέσθαι
  ἀλλὰ πάντας εἰς μετάνοιαν χωρῆσαι. <span style="color:#b00e23">(10)</span>
  ἥξει δὲ ἡμέρα κυρίου ὡς κλέπτης, ἐν ᾗ οἱ οὐρανοὶ ῥοιζηδὸν παρελεύσονται,
  στοιχεῖα δὲ καυσούμενα λυθήσεται, καὶ γῆ καὶ τὰ ἐν αὐτῇ ἔργα εὑρεθήσεται.
  <span style="color:#b00e23">(11)</span> Τούτων οὕτως πάντων λυομένων ποταποὺς
  δεῖ ὑπάρχειν ὑμᾶς ἐν ἁγίαις ἀναστροφαῖς καὶ εὐσεβείαις, <span style=
  "color:#b00e23">(12)</span> προσδοκῶντας καὶ σπεύδοντας τὴν παρουσίαν τῆς τοῦ
  θεοῦ ἡμέρας, διʼ ἣν οὐρανοὶ πυρούμενοι λυθήσονται καὶ στοιχεῖα καυσούμενα
  τήκεται· <span style="color:#b00e23">(13)</span> καινοὺς δὲ οὐρανοὺς καὶ γῆν
  καινὴν κατὰ τὸ ἐπάγγελμα αὐτοῦ προσδοκῶμεν, ἐν οἷς δικαιοσύνη κατοικεῖ.
  <span style="color:#b00e23">(14)</span> Διό, ἀγαπητοί, ταῦτα προσδοκῶντες
  σπουδάσατε ἄσπιλοι καὶ ἀμώμητοι αὐτῷ εὑρεθῆναι ἐν εἰρήνῃ, <span style=
  "color:#b00e23">(15)</span> καὶ τὴν τοῦ κυρίου ἡμῶν μακροθυμίαν σωτηρίαν
  ἡγεῖσθε, καθὼς καὶ ὁ ἀγαπητὸς ἡμῶν ἀδελφὸς Παῦλος κατὰ τὴν δοθεῖσαν αὐτῷ
  σοφίαν ἔγραψεν ὑμῖν, <span style="color:#b00e23">(16)</span> ὡς καὶ ἐν πάσαις
  ταῖς ἐπιστολαῖς λαλῶν ἐν αὐταῖς περὶ τούτων, ἐν αἷς ἐστιν δυσνόητά τινα, ἃ οἱ
  ἀμαθεῖς καὶ ἀστήρικτοι στρεβλοῦσιν ὡς καὶ τὰς λοιπὰς γραφὰς πρὸς τὴν ἰδίαν
  αὐτῶν ἀπώλειαν. <span style="color:#b00e23">(17)</span> ὑμεῖς οὖν, ἀγαπητοί,
  προγινώσκοντες φυλάσσεσθε ἵνα μὴ τῇ τῶν ἀθέσμων πλάνῃ συναπαχθέντες ἐκπέσητε
  τοῦ ἰδίου στηριγμοῦ, <span style="color:#b00e23">(18)</span> αὐξάνετε δὲ ἐν
  χάριτι καὶ γνώσει τοῦ κυρίου ἡμῶν καὶ σωτῆρος Ἰησοῦ Χριστοῦ. αὐτῷ ἡ δόξα καὶ
  νῦν καὶ εἰς ἡμέραν αἰῶνος. ἀμήν.</p>
</body>
</html>
