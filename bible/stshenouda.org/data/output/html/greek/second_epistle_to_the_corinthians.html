<!DOCTYPE html>
<html>
<head>
  <meta charset="utf-8">
  <title>Second Epistle to the Corinthians</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="second_epistle_to_the_corinthians">Second Epistle to the
  Corinthians</h2>
  <a href="#second_epistle_to_the_corinthians1">1</a> <a href=
  "#second_epistle_to_the_corinthians2">2</a> <a href=
  "#second_epistle_to_the_corinthians3">3</a> <a href=
  "#second_epistle_to_the_corinthians4">4</a> <a href=
  "#second_epistle_to_the_corinthians5">5</a> <a href=
  "#second_epistle_to_the_corinthians6">6</a> <a href=
  "#second_epistle_to_the_corinthians7">7</a> <a href=
  "#second_epistle_to_the_corinthians8">8</a> <a href=
  "#second_epistle_to_the_corinthians9">9</a> <a href=
  "#second_epistle_to_the_corinthians10">10</a> <a href=
  "#second_epistle_to_the_corinthians11">11</a> <a href=
  "#second_epistle_to_the_corinthians12">12</a> <a href=
  "#second_epistle_to_the_corinthians13">13</a>
  <h3 id="second_epistle_to_the_corinthians1">1</h3>

  <p><span style="color:#b00e23">(1)</span> Παῦλος ἀπόστολος Χριστοῦ Ἰησοῦ διὰ
  θελήματος θεοῦ καὶ Τιμόθεος ὁ ἀδελφὸς τῇ ἐκκλησίᾳ τοῦ θεοῦ τῇ οὔσῃ ἐν
  Κορίνθῳ, σὺν τοῖς ἁγίοις πᾶσιν τοῖς οὖσιν ἐν ὅλῃ τῇ Ἀχαΐᾳ· <span style=
  "color:#b00e23">(2)</span> χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ
  κυρίου Ἰησοῦ Χριστοῦ. <span style="color:#b00e23">(3)</span> Εὐλογητὸς ὁ θεὸς
  καὶ πατὴρ τοῦ κυρίου ἡμῶν Ἰησοῦ Χριστοῦ, ὁ πατὴρ τῶν οἰκτιρμῶν καὶ θεὸς πάσης
  παρακλήσεως, <span style="color:#b00e23">(4)</span> ὁ παρακαλῶν ἡμᾶς ἐπὶ πάσῃ
  τῇ θλίψει ἡμῶν, εἰς τὸ δύνασθαι ἡμᾶς παρακαλεῖν τοὺς ἐν πάσῃ θλίψει διὰ τῆς
  παρακλήσεως ἧς παρακαλούμεθα αὐτοὶ ὑπὸ τοῦ θεοῦ. <span style=
  "color:#b00e23">(5)</span> ὅτι καθὼς περισσεύει τὰ παθήματα τοῦ Χριστοῦ εἰς
  ἡμᾶς, οὕτως διὰ τοῦ Χριστοῦ περισσεύει καὶ ἡ παράκλησις ἡμῶν. <span style=
  "color:#b00e23">(6)</span> εἴτε δὲ θλιβόμεθα, ὑπὲρ τῆς ὑμῶν παρακλήσεως καὶ
  σωτηρίας· εἴτε παρακαλούμεθα, ὑπὲρ τῆς ὑμῶν παρακλήσεως τῆς ἐνεργουμένης ἐν
  ὑπομονῇ τῶν αὐτῶν παθημάτων ὧν καὶ ἡμεῖς πάσχομεν, <span style=
  "color:#b00e23">(7)</span> καὶ ἡ ἐλπὶς ἡμῶν βεβαία ὑπὲρ ὑμῶν· εἰδότες ὅτι ὡς
  κοινωνοί ἐστε τῶν παθημάτων, οὕτως καὶ τῆς παρακλήσεως. <span style=
  "color:#b00e23">(8)</span> Οὐ γὰρ θέλομεν ὑμᾶς ἀγνοεῖν, ἀδελφοί, ὑπὲρ τῆς
  θλίψεως ἡμῶν τῆς γενομένης ἐν τῇ Ἀσίᾳ, ὅτι καθʼ ὑπερβολὴν ὑπὲρ δύναμιν
  ἐβαρήθημεν, ὥστε ἐξαπορηθῆναι ἡμᾶς καὶ τοῦ ζῆν· <span style=
  "color:#b00e23">(9)</span> ἀλλὰ αὐτοὶ ἐν ἑαυτοῖς τὸ ἀπόκριμα τοῦ θανάτου
  ἐσχήκαμεν, ἵνα μὴ πεποιθότες ὦμεν ἐφʼ ἑαυτοῖς ἀλλʼ ἐπὶ τῷ θεῷ τῷ ἐγείροντι
  τοὺς νεκρούς· <span style="color:#b00e23">(10)</span> ὃς ἐκ τηλικούτου
  θανάτου ἐρρύσατο ἡμᾶς καὶ ῥύσεται, εἰς ὃν ἠλπίκαμεν ὅτι καὶ ἔτι ῥύσεται,
  <span style="color:#b00e23">(11)</span> συνυπουργούντων καὶ ὑμῶν ὑπὲρ ἡμῶν τῇ
  δεήσει, ἵνα ἐκ πολλῶν προσώπων τὸ εἰς ἡμᾶς χάρισμα διὰ πολλῶν εὐχαριστηθῇ
  ὑπὲρ ἡμῶν. <span style="color:#b00e23">(12)</span> Ἡ γὰρ καύχησις ἡμῶν αὕτη
  ἐστίν, τὸ μαρτύριον τῆς συνειδήσεως ἡμῶν, ὅτι ἐν ἁγιότητι καὶ εἰλικρινείᾳ τοῦ
  θεοῦ, οὐκ ἐν σοφίᾳ σαρκικῇ ἀλλʼ ἐν χάριτι θεοῦ, ἀνεστράφημεν ἐν τῷ κόσμῳ,
  περισσοτέρως δὲ πρὸς ὑμᾶς· <span style="color:#b00e23">(13)</span> οὐ γὰρ
  ἄλλα γράφομεν ὑμῖν ἀλλʼ ἢ ἃ ἀναγινώσκετε ἢ καὶ ἐπιγινώσκετε, ἐλπίζω δὲ ὅτι
  ἕως τέλους ἐπιγνώσεσθε, <span style="color:#b00e23">(14)</span> καθὼς καὶ
  ἐπέγνωτε ἡμᾶς ἀπὸ μέρους, ὅτι καύχημα ὑμῶν ἐσμεν καθάπερ καὶ ὑμεῖς ἡμῶν ἐν τῇ
  ἡμέρᾳ τοῦ κυρίου ἡμῶν Ἰησοῦ. <span style="color:#b00e23">(15)</span> Καὶ
  ταύτῃ τῇ πεποιθήσει ἐβουλόμην πρότερον πρὸς ὑμᾶς ἐλθεῖν, ἵνα δευτέραν χάριν
  σχῆτε, <span style="color:#b00e23">(16)</span> καὶ διʼ ὑμῶν διελθεῖν εἰς
  Μακεδονίαν, καὶ πάλιν ἀπὸ Μακεδονίας ἐλθεῖν πρὸς ὑμᾶς καὶ ὑφʼ ὑμῶν
  προπεμφθῆναι εἰς τὴν Ἰουδαίαν. <span style="color:#b00e23">(17)</span> τοῦτο
  οὖν βουλόμενος μήτι ἄρα τῇ ἐλαφρίᾳ ἐχρησάμην; ἢ ἃ βουλεύομαι κατὰ σάρκα
  βουλεύομαι, ἵνα ᾖ παρʼ ἐμοὶ τὸ Ναὶ ναὶ καὶ τὸ Οὒ οὔ; <span style=
  "color:#b00e23">(18)</span> πιστὸς δὲ ὁ θεὸς ὅτι ὁ λόγος ἡμῶν ὁ πρὸς ὑμᾶς οὐκ
  ἔστιν Ναὶ καὶ Οὔ. <span style="color:#b00e23">(19)</span> ὁ τοῦ θεοῦ γὰρ υἱὸς
  Ἰησοῦς Χριστὸς ὁ ἐν ὑμῖν διʼ ἡμῶν κηρυχθείς, διʼ ἐμοῦ καὶ Σιλουανοῦ καὶ
  Τιμοθέου, οὐκ ἐγένετο Ναὶ καὶ Οὒ, ἀλλὰ Ναὶ ἐν αὐτῷ γέγονεν· <span style=
  "color:#b00e23">(20)</span> ὅσαι γὰρ ἐπαγγελίαι θεοῦ, ἐν αὐτῷ τὸ Ναί· διὸ καὶ
  διʼ αὐτοῦ τὸ Ἀμὴν τῷ θεῷ πρὸς δόξαν διʼ ἡμῶν. <span style=
  "color:#b00e23">(21)</span> ὁ δὲ βεβαιῶν ἡμᾶς σὺν ὑμῖν εἰς Χριστὸν καὶ χρίσας
  ἡμᾶς θεός, <span style="color:#b00e23">(22)</span> ὁ καὶ σφραγισάμενος ἡμᾶς
  καὶ δοὺς τὸν ἀρραβῶνα τοῦ πνεύματος ἐν ταῖς καρδίαις ἡμῶν. <span style=
  "color:#b00e23">(23)</span> Ἐγὼ δὲ μάρτυρα τὸν θεὸν ἐπικαλοῦμαι ἐπὶ τὴν ἐμὴν
  ψυχήν, ὅτι φειδόμενος ὑμῶν οὐκέτι ἦλθον εἰς Κόρινθον. <span style=
  "color:#b00e23">(24)</span> οὐχ ὅτι κυριεύομεν ὑμῶν τῆς πίστεως, ἀλλὰ
  συνεργοί ἐσμεν τῆς χαρᾶς ὑμῶν, τῇ γὰρ πίστει ἑστήκατε.</p>

  <h3 id="second_epistle_to_the_corinthians2">2</h3>

  <p><span style="color:#b00e23">(1)</span> ἔκρινα γὰρ ἐμαυτῷ τοῦτο, τὸ μὴ
  πάλιν ἐν λύπῃ πρὸς ὑμᾶς ἐλθεῖν· <span style="color:#b00e23">(2)</span> εἰ γὰρ
  ἐγὼ λυπῶ ὑμᾶς, καὶ τίς ὁ εὐφραίνων με εἰ μὴ ὁ λυπούμενος ἐξ ἐμοῦ;
  <span style="color:#b00e23">(3)</span> καὶ ἔγραψα τοῦτο αὐτὸ ἵνα μὴ ἐλθὼν
  λύπην σχῶ ἀφʼ ὧν ἔδει με χαίρειν, πεποιθὼς ἐπὶ πάντας ὑμᾶς ὅτι ἡ ἐμὴ χαρὰ
  πάντων ὑμῶν ἐστιν. <span style="color:#b00e23">(4)</span> ἐκ γὰρ πολλῆς
  θλίψεως καὶ συνοχῆς καρδίας ἔγραψα ὑμῖν διὰ πολλῶν δακρύων, οὐχ ἵνα λυπηθῆτε,
  ἀλλὰ τὴν ἀγάπην ἵνα γνῶτε ἣν ἔχω περισσοτέρως εἰς ὑμᾶς. <span style=
  "color:#b00e23">(5)</span> Εἰ δέ τις λελύπηκεν, οὐκ ἐμὲ λελύπηκεν, ἀλλὰ ἀπὸ
  μέρους ἵνα μὴ ἐπιβαρῶ πάντας ὑμᾶς. <span style="color:#b00e23">(6)</span>
  ἱκανὸν τῷ τοιούτῳ ἡ ἐπιτιμία αὕτη ἡ ὑπὸ τῶν πλειόνων, <span style=
  "color:#b00e23">(7)</span> ὥστε τοὐναντίον μᾶλλον ὑμᾶς χαρίσασθαι καὶ
  παρακαλέσαι, μή πως τῇ περισσοτέρᾳ λύπῃ καταποθῇ ὁ τοιοῦτος. <span style=
  "color:#b00e23">(8)</span> διὸ παρακαλῶ ὑμᾶς κυρῶσαι εἰς αὐτὸν ἀγάπην·
  <span style="color:#b00e23">(9)</span> εἰς τοῦτο γὰρ καὶ ἔγραψα ἵνα γνῶ τὴν
  δοκιμὴν ὑμῶν, εἰ εἰς πάντα ὑπήκοοί ἐστε. <span style=
  "color:#b00e23">(10)</span> ᾧ δέ τι χαρίζεσθε, κἀγώ· καὶ γὰρ ἐγὼ ὃ
  κεχάρισμαι, εἴ τι κεχάρισμαι, διʼ ὑμᾶς ἐν προσώπῳ Χριστοῦ, <span style=
  "color:#b00e23">(11)</span> ἵνα μὴ πλεονεκτηθῶμεν ὑπὸ τοῦ Σατανᾶ, οὐ γὰρ
  αὐτοῦ τὰ νοήματα ἀγνοοῦμεν. <span style="color:#b00e23">(12)</span> Ἐλθὼν δὲ
  εἰς τὴν Τρῳάδα εἰς τὸ εὐαγγέλιον τοῦ Χριστοῦ καὶ θύρας μοι ἀνεῳγμένης ἐν
  κυρίῳ, <span style="color:#b00e23">(13)</span> οὐκ ἔσχηκα ἄνεσιν τῷ πνεύματί
  μου τῷ μὴ εὑρεῖν με Τίτον τὸν ἀδελφόν μου, ἀλλὰ ἀποταξάμενος αὐτοῖς ἐξῆλθον
  εἰς Μακεδονίαν. <span style="color:#b00e23">(14)</span> Τῷ δὲ θεῷ χάρις τῷ
  πάντοτε θριαμβεύοντι ἡμᾶς ἐν τῷ Χριστῷ καὶ τὴν ὀσμὴν τῆς γνώσεως αὐτοῦ
  φανεροῦντι διʼ ἡμῶν ἐν παντὶ τόπῳ· <span style="color:#b00e23">(15)</span>
  ὅτι Χριστοῦ εὐωδία ἐσμὲν τῷ θεῷ ἐν τοῖς σῳζομένοις καὶ ἐν τοῖς ἀπολλυμένοις,
  <span style="color:#b00e23">(16)</span> οἷς μὲν ὀσμὴ ἐκ θανάτου εἰς θάνατον,
  οἷς δὲ ὀσμὴ ἐκ ζωῆς εἰς ζωήν. καὶ πρὸς ταῦτα τίς ἱκανός; <span style=
  "color:#b00e23">(17)</span> οὐ γάρ ἐσμεν ὡς οἱ πολλοὶ καπηλεύοντες τὸν λόγον
  τοῦ θεοῦ, ἀλλʼ ὡς ἐξ εἰλικρινείας, ἀλλʼ ὡς ἐκ θεοῦ κατέναντι θεοῦ ἐν Χριστῷ
  λαλοῦμεν.</p>

  <h3 id="second_epistle_to_the_corinthians3">3</h3>

  <p><span style="color:#b00e23">(1)</span> Ἀρχόμεθα πάλιν ἑαυτοὺς συνιστάνειν;
  ἢ μὴ χρῄζομεν ὥς τινες συστατικῶν ἐπιστολῶν πρὸς ὑμᾶς ἢ ἐξ ὑμῶν; <span style=
  "color:#b00e23">(2)</span> ἡ ἐπιστολὴ ἡμῶν ὑμεῖς ἐστε, ἐγγεγραμμένη ἐν ταῖς
  καρδίαις ἡμῶν, γινωσκομένη καὶ ἀναγινωσκομένη ὑπὸ πάντων ἀνθρώπων·
  <span style="color:#b00e23">(3)</span> φανερούμενοι ὅτι ἐστὲ ἐπιστολὴ Χριστοῦ
  διακονηθεῖσα ὑφʼ ἡμῶν, ἐγγεγραμμένη οὐ μέλανι ἀλλὰ πνεύματι θεοῦ ζῶντος, οὐκ
  ἐν πλαξὶν λιθίναις ἀλλʼ ἐν πλαξὶν καρδίαις σαρκίναις. <span style=
  "color:#b00e23">(4)</span> Πεποίθησιν δὲ τοιαύτην ἔχομεν διὰ τοῦ Χριστοῦ πρὸς
  τὸν θεόν. <span style="color:#b00e23">(5)</span> οὐχ ὅτι ἀφʼ ἑαυτῶν ἱκανοί
  ἐσμεν λογίσασθαί τι ὡς ἐξ αὑτῶν, ἀλλʼ ἡ ἱκανότης ἡμῶν ἐκ τοῦ θεοῦ,
  <span style="color:#b00e23">(6)</span> ὃς καὶ ἱκάνωσεν ἡμᾶς διακόνους καινῆς
  διαθήκης, οὐ γράμματος ἀλλὰ πνεύματος, τὸ γὰρ γράμμα ἀποκτέννει, τὸ δὲ πνεῦμα
  ζῳοποιεῖ. <span style="color:#b00e23">(7)</span> Εἰ δὲ ἡ διακονία τοῦ θανάτου
  ἐν γράμμασιν ἐντετυπωμένη λίθοις ἐγενήθη ἐν δόξῃ, ὥστε μὴ δύνασθαι ἀτενίσαι
  τοὺς υἱοὺς Ἰσραὴλ εἰς τὸ πρόσωπον Μωϋσέως διὰ τὴν δόξαν τοῦ προσώπου αὐτοῦ
  τὴν καταργουμένην, <span style="color:#b00e23">(8)</span> πῶς οὐχὶ μᾶλλον ἡ
  διακονία τοῦ πνεύματος ἔσται ἐν δόξῃ; <span style="color:#b00e23">(9)</span>
  εἰ γὰρ τῇ διακονίᾳ τῆς κατακρίσεως δόξα, πολλῷ μᾶλλον περισσεύει ἡ διακονία
  τῆς δικαιοσύνης δόξῃ. <span style="color:#b00e23">(10)</span> καὶ γὰρ οὐ
  δεδόξασται τὸ δεδοξασμένον ἐν τούτῳ τῷ μέρει εἵνεκεν τῆς ὑπερβαλλούσης δόξης·
  <span style="color:#b00e23">(11)</span> εἰ γὰρ τὸ καταργούμενον διὰ δόξης,
  πολλῷ μᾶλλον τὸ μένον ἐν δόξῃ. <span style="color:#b00e23">(12)</span>
  Ἔχοντες οὖν τοιαύτην ἐλπίδα πολλῇ παρρησίᾳ χρώμεθα, <span style=
  "color:#b00e23">(13)</span> καὶ οὐ καθάπερ Μωϋσῆς ἐτίθει κάλυμμα ἐπὶ τὸ
  πρόσωπον αὐτοῦ, πρὸς τὸ μὴ ἀτενίσαι τοὺς υἱοὺς Ἰσραὴλ εἰς τὸ τέλος τοῦ
  καταργουμένου. <span style="color:#b00e23">(14)</span> ἀλλὰ ἐπωρώθη τὰ
  νοήματα αὐτῶν. ἄχρι γὰρ τῆς σήμερον ἡμέρας τὸ αὐτὸ κάλυμμα ἐπὶ τῇ ἀναγνώσει
  τῆς παλαιᾶς διαθήκης μένει μὴ ἀνακαλυπτόμενον, ὅτι ἐν Χριστῷ καταργεῖται,
  <span style="color:#b00e23">(15)</span> ἀλλʼ ἕως σήμερον ἡνίκα ἂν
  ἀναγινώσκηται Μωϋσῆς κάλυμμα ἐπὶ τὴν καρδίαν αὐτῶν κεῖται· <span style=
  "color:#b00e23">(16)</span> ἡνίκα δὲ ἐὰν ἐπιστρέψῃ πρὸς κύριον, περιαιρεῖται
  τὸ κάλυμμα. <span style="color:#b00e23">(17)</span> ὁ δὲ κύριος τὸ πνεῦμά
  ἐστιν· οὗ δὲ τὸ πνεῦμα κυρίου, ἐλευθερία. <span style=
  "color:#b00e23">(18)</span> ἡμεῖς δὲ πάντες ἀνακεκαλυμμένῳ προσώπῳ τὴν δόξαν
  κυρίου κατοπτριζόμενοι τὴν αὐτὴν εἰκόνα μεταμορφούμεθα ἀπὸ δόξης εἰς δόξαν,
  καθάπερ ἀπὸ κυρίου πνεύματος.</p>

  <h3 id="second_epistle_to_the_corinthians4">4</h3>

  <p><span style="color:#b00e23">(1)</span> Διὰ τοῦτο, ἔχοντες τὴν διακονίαν
  ταύτην καθὼς ἠλεήθημεν, οὐκ ἐγκακοῦμεν, <span style=
  "color:#b00e23">(2)</span> ἀλλὰ ἀπειπάμεθα τὰ κρυπτὰ τῆς αἰσχύνης, μὴ
  περιπατοῦντες ἐν πανουργίᾳ μηδὲ δολοῦντες τὸν λόγον τοῦ θεοῦ, ἀλλὰ τῇ
  φανερώσει τῆς ἀληθείας συνιστάνοντες ἑαυτοὺς πρὸς πᾶσαν συνείδησιν ἀνθρώπων
  ἐνώπιον τοῦ θεοῦ. <span style="color:#b00e23">(3)</span> εἰ δὲ καὶ ἔστιν
  κεκαλυμμένον τὸ εὐαγγέλιον ἡμῶν, ἐν τοῖς ἀπολλυμένοις ἐστὶν κεκαλυμμένον,
  <span style="color:#b00e23">(4)</span> ἐν οἷς ὁ θεὸς τοῦ αἰῶνος τούτου
  ἐτύφλωσεν τὰ νοήματα τῶν ἀπίστων εἰς τὸ μὴ αὐγάσαι τὸν φωτισμὸν τοῦ
  εὐαγγελίου τῆς δόξης τοῦ Χριστοῦ, ὅς ἐστιν εἰκὼν τοῦ θεοῦ. <span style=
  "color:#b00e23">(5)</span> οὐ γὰρ ἑαυτοὺς κηρύσσομεν ἀλλὰ Χριστὸν Ἰησοῦν
  κύριον, ἑαυτοὺς δὲ δούλους ὑμῶν διὰ Ἰησοῦν. <span style=
  "color:#b00e23">(6)</span> ὅτι ὁ θεὸς ὁ εἰπών· Ἐκ σκότους φῶς λάμψει, ὃς
  ἔλαμψεν ἐν ταῖς καρδίαις ἡμῶν πρὸς φωτισμὸν τῆς γνώσεως τῆς δόξης τοῦ θεοῦ ἐν
  προσώπῳ Χριστοῦ. <span style="color:#b00e23">(7)</span> Ἔχομεν δὲ τὸν
  θησαυρὸν τοῦτον ἐν ὀστρακίνοις σκεύεσιν, ἵνα ἡ ὑπερβολὴ τῆς δυνάμεως ᾖ τοῦ
  θεοῦ καὶ μὴ ἐξ ἡμῶν· <span style="color:#b00e23">(8)</span> ἐν παντὶ
  θλιβόμενοι ἀλλʼ οὐ στενοχωρούμενοι, ἀπορούμενοι ἀλλʼ οὐκ ἐξαπορούμενοι,
  <span style="color:#b00e23">(9)</span> διωκόμενοι ἀλλʼ οὐκ ἐγκαταλειπόμενοι,
  καταβαλλόμενοι ἀλλʼ οὐκ ἀπολλύμενοι, <span style="color:#b00e23">(10)</span>
  πάντοτε τὴν νέκρωσιν τοῦ Ἰησοῦ ἐν τῷ σώματι περιφέροντες, ἵνα καὶ ἡ ζωὴ τοῦ
  Ἰησοῦ ἐν τῷ σώματι ἡμῶν φανερωθῇ· <span style="color:#b00e23">(11)</span> ἀεὶ
  γὰρ ἡμεῖς οἱ ζῶντες εἰς θάνατον παραδιδόμεθα διὰ Ἰησοῦν, ἵνα καὶ ἡ ζωὴ τοῦ
  Ἰησοῦ φανερωθῇ ἐν τῇ θνητῇ σαρκὶ ἡμῶν. <span style=
  "color:#b00e23">(12)</span> ὥστε ὁ θάνατος ἐν ἡμῖν ἐνεργεῖται, ἡ δὲ ζωὴ ἐν
  ὑμῖν. <span style="color:#b00e23">(13)</span> Ἔχοντες δὲ τὸ αὐτὸ πνεῦμα τῆς
  πίστεως, κατὰ τὸ γεγραμμένον· Ἐπίστευσα, διὸ ἐλάλησα, καὶ ἡμεῖς πιστεύομεν,
  διὸ καὶ λαλοῦμεν, <span style="color:#b00e23">(14)</span> εἰδότες ὅτι ὁ
  ἐγείρας τὸν Ἰησοῦν καὶ ἡμᾶς σὺν Ἰησοῦ ἐγερεῖ καὶ παραστήσει σὺν ὑμῖν.
  <span style="color:#b00e23">(15)</span> τὰ γὰρ πάντα διʼ ὑμᾶς, ἵνα ἡ χάρις
  πλεονάσασα διὰ τῶν πλειόνων τὴν εὐχαριστίαν περισσεύσῃ εἰς τὴν δόξαν τοῦ
  θεοῦ. <span style="color:#b00e23">(16)</span> Διὸ οὐκ ἐγκακοῦμεν, ἀλλʼ εἰ καὶ
  ὁ ἔξω ἡμῶν ἄνθρωπος διαφθείρεται, ἀλλʼ ὁ ἔσω ἡμῶν ἀνακαινοῦται ἡμέρᾳ καὶ
  ἡμέρᾳ. <span style="color:#b00e23">(17)</span> τὸ γὰρ παραυτίκα ἐλαφρὸν τῆς
  θλίψεως ἡμῶν καθʼ ὑπερβολὴν εἰς ὑπερβολὴν αἰώνιον βάρος δόξης κατεργάζεται
  ἡμῖν, <span style="color:#b00e23">(18)</span> μὴ σκοπούντων ἡμῶν τὰ βλεπόμενα
  ἀλλὰ τὰ μὴ βλεπόμενα, τὰ γὰρ βλεπόμενα πρόσκαιρα, τὰ δὲ μὴ βλεπόμενα
  αἰώνια.</p>

  <h3 id="second_epistle_to_the_corinthians5">5</h3>

  <p><span style="color:#b00e23">(1)</span> Οἴδαμεν γὰρ ὅτι ἐὰν ἡ ἐπίγειος ἡμῶν
  οἰκία τοῦ σκήνους καταλυθῇ, οἰκοδομὴν ἐκ θεοῦ ἔχομεν οἰκίαν ἀχειροποίητον
  αἰώνιον ἐν τοῖς οὐρανοῖς. <span style="color:#b00e23">(2)</span> καὶ γὰρ ἐν
  τούτῳ στενάζομεν, τὸ οἰκητήριον ἡμῶν τὸ ἐξ οὐρανοῦ ἐπενδύσασθαι ἐπιποθοῦντες,
  <span style="color:#b00e23">(3)</span> εἴ γε καὶ ἐνδυσάμενοι οὐ γυμνοὶ
  εὑρεθησόμεθα. <span style="color:#b00e23">(4)</span> καὶ γὰρ οἱ ὄντες ἐν τῷ
  σκήνει στενάζομεν βαρούμενοι ἐφʼ ᾧ οὐ θέλομεν ἐκδύσασθαι ἀλλʼ ἐπενδύσασθαι,
  ἵνα καταποθῇ τὸ θνητὸν ὑπὸ τῆς ζωῆς. <span style="color:#b00e23">(5)</span> ὁ
  δὲ κατεργασάμενος ἡμᾶς εἰς αὐτὸ τοῦτο θεός, ὁ δοὺς ἡμῖν τὸν ἀρραβῶνα τοῦ
  πνεύματος. <span style="color:#b00e23">(6)</span> Θαρροῦντες οὖν πάντοτε καὶ
  εἰδότες ὅτι ἐνδημοῦντες ἐν τῷ σώματι ἐκδημοῦμεν ἀπὸ τοῦ κυρίου, <span style=
  "color:#b00e23">(7)</span> διὰ πίστεως γὰρ περιπατοῦμεν, οὐ διὰ εἴδους—
  <span style="color:#b00e23">(8)</span> θαρροῦμεν δὲ καὶ εὐδοκοῦμεν μᾶλλον
  ἐκδημῆσαι ἐκ τοῦ σώματος καὶ ἐνδημῆσαι πρὸς τὸν κύριον· <span style=
  "color:#b00e23">(9)</span> διὸ καὶ φιλοτιμούμεθα, εἴτε ἐνδημοῦντες εἴτε
  ἐκδημοῦντες, εὐάρεστοι αὐτῷ εἶναι. <span style="color:#b00e23">(10)</span>
  τοὺς γὰρ πάντας ἡμᾶς φανερωθῆναι δεῖ ἔμπροσθεν τοῦ βήματος τοῦ Χριστοῦ, ἵνα
  κομίσηται ἕκαστος τὰ διὰ τοῦ σώματος πρὸς ἃ ἔπραξεν, εἴτε ἀγαθὸν εἴτε φαῦλον.
  <span style="color:#b00e23">(11)</span> Εἰδότες οὖν τὸν φόβον τοῦ κυρίου
  ἀνθρώπους πείθομεν, θεῷ δὲ πεφανερώμεθα· ἐλπίζω δὲ καὶ ἐν ταῖς συνειδήσεσιν
  ὑμῶν πεφανερῶσθαι. <span style="color:#b00e23">(12)</span> οὐ πάλιν ἑαυτοὺς
  συνιστάνομεν ὑμῖν, ἀλλὰ ἀφορμὴν διδόντες ὑμῖν καυχήματος ὑπὲρ ἡμῶν, ἵνα ἔχητε
  πρὸς τοὺς ἐν προσώπῳ καυχωμένους καὶ μὴ ἐν καρδίᾳ. <span style=
  "color:#b00e23">(13)</span> εἴτε γὰρ ἐξέστημεν, θεῷ· εἴτε σωφρονοῦμεν, ὑμῖν.
  <span style="color:#b00e23">(14)</span> ἡ γὰρ ἀγάπη τοῦ Χριστοῦ συνέχει ἡμᾶς,
  κρίναντας τοῦτο ὅτι εἷς ὑπὲρ πάντων ἀπέθανεν· ἄρα οἱ πάντες ἀπέθανον·
  <span style="color:#b00e23">(15)</span> καὶ ὑπὲρ πάντων ἀπέθανεν ἵνα οἱ
  ζῶντες μηκέτι ἑαυτοῖς ζῶσιν ἀλλὰ τῷ ὑπὲρ αὐτῶν ἀποθανόντι καὶ ἐγερθέντι.
  <span style="color:#b00e23">(16)</span> Ὥστε ἡμεῖς ἀπὸ τοῦ νῦν οὐδένα οἴδαμεν
  κατὰ σάρκα· εἰ καὶ ἐγνώκαμεν κατὰ σάρκα Χριστόν, ἀλλὰ νῦν οὐκέτι γινώσκομεν.
  <span style="color:#b00e23">(17)</span> ὥστε εἴ τις ἐν Χριστῷ, καινὴ κτίσις·
  τὰ ἀρχαῖα παρῆλθεν, ἰδοὺ γέγονεν καινά· <span style=
  "color:#b00e23">(18)</span> τὰ δὲ πάντα ἐκ τοῦ θεοῦ τοῦ καταλλάξαντος ἡμᾶς
  ἑαυτῷ διὰ Χριστοῦ καὶ δόντος ἡμῖν τὴν διακονίαν τῆς καταλλαγῆς, <span style=
  "color:#b00e23">(19)</span> ὡς ὅτι θεὸς ἦν ἐν Χριστῷ κόσμον καταλλάσσων
  ἑαυτῷ, μὴ λογιζόμενος αὐτοῖς τὰ παραπτώματα αὐτῶν, καὶ θέμενος ἐν ἡμῖν τὸν
  λόγον τῆς καταλλαγῆς. <span style="color:#b00e23">(20)</span> ὑπὲρ Χριστοῦ
  οὖν πρεσβεύομεν ὡς τοῦ θεοῦ παρακαλοῦντος διʼ ἡμῶν· δεόμεθα ὑπὲρ Χριστοῦ,
  καταλλάγητε τῷ θεῷ. <span style="color:#b00e23">(21)</span> τὸν μὴ γνόντα
  ἁμαρτίαν ὑπὲρ ἡμῶν ἁμαρτίαν ἐποίησεν, ἵνα ἡμεῖς γενώμεθα δικαιοσύνη θεοῦ ἐν
  αὐτῷ.</p>

  <h3 id="second_epistle_to_the_corinthians6">6</h3>

  <p><span style="color:#b00e23">(1)</span> Συνεργοῦντες δὲ καὶ παρακαλοῦμεν μὴ
  εἰς κενὸν τὴν χάριν τοῦ θεοῦ δέξασθαι ὑμᾶς· <span style=
  "color:#b00e23">(2)</span> λέγει γάρ· Καιρῷ δεκτῷ ἐπήκουσά σου καὶ ἐν ἡμέρᾳ
  σωτηρίας ἐβοήθησά σοι· ἰδοὺ νῦν καιρὸς εὐπρόσδεκτος, ἰδοὺ νῦν ἡμέρα σωτηρίας·
  <span style="color:#b00e23">(3)</span> μηδεμίαν ἐν μηδενὶ διδόντες προσκοπήν,
  ἵνα μὴ μωμηθῇ ἡ διακονία, <span style="color:#b00e23">(4)</span> ἀλλʼ ἐν
  παντὶ συνιστάνοντες ἑαυτοὺς ὡς θεοῦ διάκονοι· ἐν ὑπομονῇ πολλῇ, ἐν θλίψεσιν,
  ἐν ἀνάγκαις, ἐν στενοχωρίαις, <span style="color:#b00e23">(5)</span> ἐν
  πληγαῖς, ἐν φυλακαῖς, ἐν ἀκαταστασίαις, ἐν κόποις, ἐν ἀγρυπνίαις, ἐν
  νηστείαις, <span style="color:#b00e23">(6)</span> ἐν ἁγνότητι, ἐν γνώσει, ἐν
  μακροθυμίᾳ, ἐν χρηστότητι, ἐν πνεύματι ἁγίῳ, ἐν ἀγάπῃ ἀνυποκρίτῳ,
  <span style="color:#b00e23">(7)</span> ἐν λόγῳ ἀληθείας, ἐν δυνάμει θεοῦ· διὰ
  τῶν ὅπλων τῆς δικαιοσύνης τῶν δεξιῶν καὶ ἀριστερῶν, <span style=
  "color:#b00e23">(8)</span> διὰ δόξης καὶ ἀτιμίας, διὰ δυσφημίας καὶ εὐφημίας·
  ὡς πλάνοι καὶ ἀληθεῖς, <span style="color:#b00e23">(9)</span> ὡς ἀγνοούμενοι
  καὶ ἐπιγινωσκόμενοι, ὡς ἀποθνῄσκοντες καὶ ἰδοὺ ζῶμεν, ὡς παιδευόμενοι καὶ μὴ
  θανατούμενοι, <span style="color:#b00e23">(10)</span> ὡς λυπούμενοι ἀεὶ δὲ
  χαίροντες, ὡς πτωχοὶ πολλοὺς δὲ πλουτίζοντες, ὡς μηδὲν ἔχοντες καὶ πάντα
  κατέχοντες. <span style="color:#b00e23">(11)</span> Τὸ στόμα ἡμῶν ἀνέῳγεν
  πρὸς ὑμᾶς, Κορίνθιοι, ἡ καρδία ἡμῶν πεπλάτυνται· <span style=
  "color:#b00e23">(12)</span> οὐ στενοχωρεῖσθε ἐν ἡμῖν, στενοχωρεῖσθε δὲ ἐν
  τοῖς σπλάγχνοις ὑμῶν· <span style="color:#b00e23">(13)</span> τὴν δὲ αὐτὴν
  ἀντιμισθίαν, ὡς τέκνοις λέγω, πλατύνθητε καὶ ὑμεῖς. <span style=
  "color:#b00e23">(14)</span> Μὴ γίνεσθε ἑτεροζυγοῦντες ἀπίστοις· τίς γὰρ
  μετοχὴ δικαιοσύνῃ καὶ ἀνομίᾳ, ἢ τίς κοινωνία φωτὶ πρὸς σκότος; <span style=
  "color:#b00e23">(15)</span> τίς δὲ συμφώνησις Χριστοῦ πρὸς Βελιάρ, ἢ τίς
  μερὶς πιστῷ μετὰ ἀπίστου; <span style="color:#b00e23">(16)</span> τίς δὲ
  συγκατάθεσις ναῷ θεοῦ μετὰ εἰδώλων; ἡμεῖς γὰρ ναὸς θεοῦ ἐσμεν ζῶντος· καθὼς
  εἶπεν ὁ θεὸς ὅτι Ἐνοικήσω ἐν αὐτοῖς καὶ ἐμπεριπατήσω, καὶ ἔσομαι αὐτῶν θεός,
  καὶ αὐτοὶ ἔσονταί μου λαός. <span style="color:#b00e23">(17)</span> διὸ
  ἐξέλθατε ἐκ μέσου αὐτῶν, καὶ ἀφορίσθητε, λέγει κύριος, καὶ ἀκαθάρτου μὴ
  ἅπτεσθε· κἀγὼ εἰσδέξομαι ὑμᾶς· <span style="color:#b00e23">(18)</span> καὶ
  ἔσομαι ὑμῖν εἰς πατέρα, καὶ ὑμεῖς ἔσεσθέ μοι εἰς υἱοὺς καὶ θυγατέρας, λέγει
  κύριος παντοκράτωρ.</p>

  <h3 id="second_epistle_to_the_corinthians7">7</h3>

  <p><span style="color:#b00e23">(1)</span> ταύτας οὖν ἔχοντες τὰς ἐπαγγελίας,
  ἀγαπητοί, καθαρίσωμεν ἑαυτοὺς ἀπὸ παντὸς μολυσμοῦ σαρκὸς καὶ πνεύματος,
  ἐπιτελοῦντες ἁγιωσύνην ἐν φόβῳ θεοῦ. <span style="color:#b00e23">(2)</span>
  Χωρήσατε ἡμᾶς· οὐδένα ἠδικήσαμεν, οὐδένα ἐφθείραμεν, οὐδένα ἐπλεονεκτήσαμεν.
  <span style="color:#b00e23">(3)</span> πρὸς κατάκρισιν οὐ λέγω, προείρηκα γὰρ
  ὅτι ἐν ταῖς καρδίαις ἡμῶν ἐστε εἰς τὸ συναποθανεῖν καὶ συζῆν. <span style=
  "color:#b00e23">(4)</span> πολλή μοι παρρησία πρὸς ὑμᾶς, πολλή μοι καύχησις
  ὑπὲρ ὑμῶν· πεπλήρωμαι τῇ παρακλήσει, ὑπερπερισσεύομαι τῇ χαρᾷ ἐπὶ πάσῃ τῇ
  θλίψει ἡμῶν. <span style="color:#b00e23">(5)</span> Καὶ γὰρ ἐλθόντων ἡμῶν εἰς
  Μακεδονίαν οὐδεμίαν ἔσχηκεν ἄνεσιν ἡ σὰρξ ἡμῶν, ἀλλʼ ἐν παντὶ θλιβόμενοι—
  ἔξωθεν μάχαι, ἔσωθεν φόβοι— <span style="color:#b00e23">(6)</span> ἀλλʼ ὁ
  παρακαλῶν τοὺς ταπεινοὺς παρεκάλεσεν ἡμᾶς ὁ θεὸς ἐν τῇ παρουσίᾳ Τίτου·
  <span style="color:#b00e23">(7)</span> οὐ μόνον δὲ ἐν τῇ παρουσίᾳ αὐτοῦ, ἀλλὰ
  καὶ ἐν τῇ παρακλήσει ᾗ παρεκλήθη ἐφʼ ὑμῖν, ἀναγγέλλων ἡμῖν τὴν ὑμῶν
  ἐπιπόθησιν, τὸν ὑμῶν ὀδυρμόν, τὸν ὑμῶν ζῆλον ὑπὲρ ἐμοῦ, ὥστε με μᾶλλον
  χαρῆναι. <span style="color:#b00e23">(8)</span> ὅτι εἰ καὶ ἐλύπησα ὑμᾶς ἐν τῇ
  ἐπιστολῇ, οὐ μεταμέλομαι· εἰ καὶ μετεμελόμην (βλέπω ὅτι ἡ ἐπιστολὴ ἐκείνη εἰ
  καὶ πρὸς ὥραν ἐλύπησεν ὑμᾶς), <span style="color:#b00e23">(9)</span> νῦν
  χαίρω, οὐχ ὅτι ἐλυπήθητε, ἀλλʼ ὅτι ἐλυπήθητε εἰς μετάνοιαν, ἐλυπήθητε γὰρ
  κατὰ θεόν, ἵνα ἐν μηδενὶ ζημιωθῆτε ἐξ ἡμῶν. <span style=
  "color:#b00e23">(10)</span> ἡ γὰρ κατὰ θεὸν λύπη μετάνοιαν εἰς σωτηρίαν
  ἀμεταμέλητον ἐργάζεται· ἡ δὲ τοῦ κόσμου λύπη θάνατον κατεργάζεται.
  <span style="color:#b00e23">(11)</span> ἰδοὺ γὰρ αὐτὸ τοῦτο τὸ κατὰ θεὸν
  λυπηθῆναι πόσην κατειργάσατο ὑμῖν σπουδήν, ἀλλὰ ἀπολογίαν, ἀλλὰ ἀγανάκτησιν,
  ἀλλὰ φόβον, ἀλλὰ ἐπιπόθησιν, ἀλλὰ ζῆλον, ἀλλὰ ἐκδίκησιν· ἐν παντὶ συνεστήσατε
  ἑαυτοὺς ἁγνοὺς εἶναι τῷ πράγματι. <span style="color:#b00e23">(12)</span> ἄρα
  εἰ καὶ ἔγραψα ὑμῖν, οὐχ ἕνεκεν τοῦ ἀδικήσαντος, οὐδὲ ἕνεκεν τοῦ ἀδικηθέντος,
  ἀλλʼ ἕνεκεν τοῦ φανερωθῆναι τὴν σπουδὴν ὑμῶν τὴν ὑπὲρ ἡμῶν πρὸς ὑμᾶς ἐνώπιον
  τοῦ θεοῦ. <span style="color:#b00e23">(13)</span> διὰ τοῦτο παρακεκλήμεθα.
  <span style="color:#b00e23">(14)</span> ὅτι εἴ τι αὐτῷ ὑπὲρ ὑμῶν κεκαύχημαι,
  οὐ κατῃσχύνθην, ἀλλʼ ὡς πάντα ἐν ἀληθείᾳ ἐλαλήσαμεν ὑμῖν, οὕτως καὶ ἡ
  καύχησις ἡμῶν ἡ ἐπὶ Τίτου ἀλήθεια ἐγενήθη. <span style=
  "color:#b00e23">(15)</span> καὶ τὰ σπλάγχνα αὐτοῦ περισσοτέρως εἰς ὑμᾶς ἐστιν
  ἀναμιμνῃσκομένου τὴν πάντων ὑμῶν ὑπακοήν, ὡς μετὰ φόβου καὶ τρόμου ἐδέξασθε
  αὐτόν. <span style="color:#b00e23">(16)</span> χαίρω ὅτι ἐν παντὶ θαρρῶ ἐν
  ὑμῖν.</p>

  <h3 id="second_epistle_to_the_corinthians8">8</h3>

  <p><span style="color:#b00e23">(1)</span> Γνωρίζομεν δὲ ὑμῖν, ἀδελφοί, τὴν
  χάριν τοῦ θεοῦ τὴν δεδομένην ἐν ταῖς ἐκκλησίαις τῆς Μακεδονίας, <span style=
  "color:#b00e23">(2)</span> ὅτι ἐν πολλῇ δοκιμῇ θλίψεως ἡ περισσεία τῆς χαρᾶς
  αὐτῶν καὶ ἡ κατὰ βάθους πτωχεία αὐτῶν ἐπερίσσευσεν εἰς τὸ πλοῦτος τῆς
  ἁπλότητος αὐτῶν· <span style="color:#b00e23">(3)</span> ὅτι κατὰ δύναμιν,
  μαρτυρῶ, καὶ παρὰ δύναμιν, αὐθαίρετοι <span style="color:#b00e23">(4)</span>
  μετὰ πολλῆς παρακλήσεως δεόμενοι ἡμῶν, τὴν χάριν καὶ τὴν κοινωνίαν τῆς
  διακονίας τῆς εἰς τοὺς ἁγίους— <span style="color:#b00e23">(5)</span> καὶ οὐ
  καθὼς ἠλπίσαμεν ἀλλʼ ἑαυτοὺς ἔδωκαν πρῶτον τῷ κυρίῳ καὶ ἡμῖν διὰ θελήματος
  θεοῦ, <span style="color:#b00e23">(6)</span> εἰς τὸ παρακαλέσαι ἡμᾶς Τίτον
  ἵνα καθὼς προενήρξατο οὕτως καὶ ἐπιτελέσῃ εἰς ὑμᾶς καὶ τὴν χάριν ταύτην·
  <span style="color:#b00e23">(7)</span> ἀλλʼ ὥσπερ ἐν παντὶ περισσεύετε,
  πίστει καὶ λόγῳ καὶ γνώσει καὶ πάσῃ σπουδῇ καὶ τῇ ἐξ ἡμῶν ἐν ὑμῖν ἀγάπῃ, ἵνα
  καὶ ἐν ταύτῃ τῇ χάριτι περισσεύητε. <span style="color:#b00e23">(8)</span> Οὐ
  κατʼ ἐπιταγὴν λέγω ἀλλὰ διὰ τῆς ἑτέρων σπουδῆς καὶ τὸ τῆς ὑμετέρας ἀγάπης
  γνήσιον δοκιμάζων· <span style="color:#b00e23">(9)</span> γινώσκετε γὰρ τὴν
  χάριν τοῦ κυρίου ἡμῶν Ἰησοῦ Χριστοῦ, ὅτι διʼ ὑμᾶς ἐπτώχευσεν πλούσιος ὤν, ἵνα
  ὑμεῖς τῇ ἐκείνου πτωχείᾳ πλουτήσητε. <span style="color:#b00e23">(10)</span>
  καὶ γνώμην ἐν τούτῳ δίδωμι· τοῦτο γὰρ ὑμῖν συμφέρει, οἵτινες οὐ μόνον τὸ
  ποιῆσαι ἀλλὰ καὶ τὸ θέλειν προενήρξασθε ἀπὸ πέρυσι· <span style=
  "color:#b00e23">(11)</span> νυνὶ δὲ καὶ τὸ ποιῆσαι ἐπιτελέσατε, ὅπως καθάπερ
  ἡ προθυμία τοῦ θέλειν οὕτως καὶ τὸ ἐπιτελέσαι ἐκ τοῦ ἔχειν. <span style=
  "color:#b00e23">(12)</span> εἰ γὰρ ἡ προθυμία πρόκειται, καθὸ ἐὰν ἔχῃ
  εὐπρόσδεκτος, οὐ καθὸ οὐκ ἔχει. <span style="color:#b00e23">(13)</span> οὐ
  γὰρ ἵνα ἄλλοις ἄνεσις, ὑμῖν θλῖψις· ἀλλʼ ἐξ ἰσότητος <span style=
  "color:#b00e23">(14)</span> ἐν τῷ νῦν καιρῷ τὸ ὑμῶν περίσσευμα εἰς τὸ ἐκείνων
  ὑστέρημα, ἵνα καὶ τὸ ἐκείνων περίσσευμα γένηται εἰς τὸ ὑμῶν ὑστέρημα, ὅπως
  γένηται ἰσότης· <span style="color:#b00e23">(15)</span> καθὼς γέγραπται· Ὁ τὸ
  πολὺ οὐκ ἐπλεόνασεν, καὶ ὁ τὸ ὀλίγον οὐκ ἠλαττόνησεν. <span style=
  "color:#b00e23">(16)</span> Χάρις δὲ τῷ θεῷ τῷ διδόντι τὴν αὐτὴν σπουδὴν ὑπὲρ
  ὑμῶν ἐν τῇ καρδίᾳ Τίτου, <span style="color:#b00e23">(17)</span> ὅτι τὴν μὲν
  παράκλησιν ἐδέξατο, σπουδαιότερος δὲ ὑπάρχων αὐθαίρετος ἐξῆλθεν πρὸς ὑμᾶς.
  <span style="color:#b00e23">(18)</span> συνεπέμψαμεν δὲ μετʼ αὐτοῦ τὸν
  ἀδελφὸν οὗ ὁ ἔπαινος ἐν τῷ εὐαγγελίῳ διὰ πασῶν τῶν ἐκκλησιῶν— <span style=
  "color:#b00e23">(19)</span> οὐ μόνον δὲ ἀλλὰ καὶ χειροτονηθεὶς ὑπὸ τῶν
  ἐκκλησιῶν συνέκδημος ἡμῶν σὺν τῇ χάριτι ταύτῃ τῇ διακονουμένῃ ὑφʼ ἡμῶν πρὸς
  τὴν αὐτοῦ τοῦ κυρίου δόξαν καὶ προθυμίαν ἡμῶν— <span style=
  "color:#b00e23">(20)</span> στελλόμενοι τοῦτο μή τις ἡμᾶς μωμήσηται ἐν τῇ
  ἁδρότητι ταύτῃ τῇ διακονουμένῃ ὑφʼ ἡμῶν, <span style=
  "color:#b00e23">(21)</span> προνοοῦμεν γὰρ καλὰ οὐ μόνον ἐνώπιον κυρίου ἀλλὰ
  καὶ ἐνώπιον ἀνθρώπων. <span style="color:#b00e23">(22)</span> συνεπέμψαμεν δὲ
  αὐτοῖς τὸν ἀδελφὸν ἡμῶν ὃν ἐδοκιμάσαμεν ἐν πολλοῖς πολλάκις σπουδαῖον ὄντα,
  νυνὶ δὲ πολὺ σπουδαιότερον πεποιθήσει πολλῇ τῇ εἰς ὑμᾶς. <span style=
  "color:#b00e23">(23)</span> εἴτε ὑπὲρ Τίτου, κοινωνὸς ἐμὸς καὶ εἰς ὑμᾶς
  συνεργός· εἴτε ἀδελφοὶ ἡμῶν, ἀπόστολοι ἐκκλησιῶν, δόξα Χριστοῦ. <span style=
  "color:#b00e23">(24)</span> τὴν οὖν ἔνδειξιν τῆς ἀγάπης ὑμῶν καὶ ἡμῶν
  καυχήσεως ὑπὲρ ὑμῶν εἰς αὐτοὺς ἐνδεικνύμενοι εἰς πρόσωπον τῶν ἐκκλησιῶν.</p>

  <h3 id="second_epistle_to_the_corinthians9">9</h3>

  <p><span style="color:#b00e23">(1)</span> Περὶ μὲν γὰρ τῆς διακονίας τῆς εἰς
  τοὺς ἁγίους περισσόν μοί ἐστιν τὸ γράφειν ὑμῖν, <span style=
  "color:#b00e23">(2)</span> οἶδα γὰρ τὴν προθυμίαν ὑμῶν ἣν ὑπὲρ ὑμῶν καυχῶμαι
  Μακεδόσιν ὅτι Ἀχαΐα παρεσκεύασται ἀπὸ πέρυσι, καὶ τὸ ὑμῶν ζῆλος ἠρέθισε τοὺς
  πλείονας. <span style="color:#b00e23">(3)</span> ἔπεμψα δὲ τοὺς ἀδελφούς, ἵνα
  μὴ τὸ καύχημα ἡμῶν τὸ ὑπὲρ ὑμῶν κενωθῇ ἐν τῷ μέρει τούτῳ, ἵνα καθὼς ἔλεγον
  παρεσκευασμένοι ἦτε, <span style="color:#b00e23">(4)</span> μή πως ἐὰν
  ἔλθωσιν σὺν ἐμοὶ Μακεδόνες καὶ εὕρωσιν ὑμᾶς ἀπαρασκευάστους καταισχυνθῶμεν
  ἡμεῖς, ἵνα μὴ λέγωμεν ὑμεῖς, ἐν τῇ ὑποστάσει ταύτῃ. <span style=
  "color:#b00e23">(5)</span> ἀναγκαῖον οὖν ἡγησάμην παρακαλέσαι τοὺς ἀδελφοὺς
  ἵνα προέλθωσιν εἰς ὑμᾶς καὶ προκαταρτίσωσι τὴν προεπηγγελμένην εὐλογίαν ὑμῶν,
  ταύτην ἑτοίμην εἶναι οὕτως ὡς εὐλογίαν καὶ μὴ ὡς πλεονεξίαν. <span style=
  "color:#b00e23">(6)</span> Τοῦτο δέ, ὁ σπείρων φειδομένως φειδομένως καὶ
  θερίσει, καὶ ὁ σπείρων ἐπʼ εὐλογίαις ἐπʼ εὐλογίαις καὶ θερίσει. <span style=
  "color:#b00e23">(7)</span> ἕκαστος καθὼς προῄρηται τῇ καρδίᾳ, μὴ ἐκ λύπης ἢ
  ἐξ ἀνάγκης· ἱλαρὸν γὰρ δότην ἀγαπᾷ ὁ θεός. <span style=
  "color:#b00e23">(8)</span> δυνατεῖ δὲ ὁ θεὸς πᾶσαν χάριν περισσεῦσαι εἰς
  ὑμᾶς, ἵνα ἐν παντὶ πάντοτε πᾶσαν αὐτάρκειαν ἔχοντες περισσεύητε εἰς πᾶν ἔργον
  ἀγαθόν· <span style="color:#b00e23">(9)</span> (καθὼς γέγραπται· Ἐσκόρπισεν,
  ἔδωκεν τοῖς πένησιν, ἡ δικαιοσύνη αὐτοῦ μένει εἰς τὸν αἰῶνα· <span style=
  "color:#b00e23">(10)</span> ὁ δὲ ἐπιχορηγῶν σπόρον τῷ σπείροντι καὶ ἄρτον εἰς
  βρῶσιν χορηγήσει καὶ πληθυνεῖ τὸν σπόρον ὑμῶν καὶ αὐξήσει τὰ γενήματα τῆς
  δικαιοσύνης ὑμῶν·) <span style="color:#b00e23">(11)</span> ἐν παντὶ
  πλουτιζόμενοι εἰς πᾶσαν ἁπλότητα, ἥτις κατεργάζεται διʼ ἡμῶν εὐχαριστίαν τῷ
  θεῷ— <span style="color:#b00e23">(12)</span> ὅτι ἡ διακονία τῆς λειτουργίας
  ταύτης οὐ μόνον ἐστὶν προσαναπληροῦσα τὰ ὑστερήματα τῶν ἁγίων, ἀλλὰ καὶ
  περισσεύουσα διὰ πολλῶν εὐχαριστιῶν τῷ θεῷ— <span style=
  "color:#b00e23">(13)</span> διὰ τῆς δοκιμῆς τῆς διακονίας ταύτης δοξάζοντες
  τὸν θεὸν ἐπὶ τῇ ὑποταγῇ τῆς ὁμολογίας ὑμῶν εἰς τὸ εὐαγγέλιον τοῦ Χριστοῦ καὶ
  ἁπλότητι τῆς κοινωνίας εἰς αὐτοὺς καὶ εἰς πάντας, <span style=
  "color:#b00e23">(14)</span> καὶ αὐτῶν δεήσει ὑπὲρ ὑμῶν ἐπιποθούντων ὑμᾶς διὰ
  τὴν ὑπερβάλλουσαν χάριν τοῦ θεοῦ ἐφʼ ὑμῖν. <span style=
  "color:#b00e23">(15)</span> χάρις τῷ θεῷ ἐπὶ τῇ ἀνεκδιηγήτῳ αὐτοῦ δωρεᾷ.</p>

  <h3 id="second_epistle_to_the_corinthians10">10</h3>

  <p><span style="color:#b00e23">(1)</span> Αὐτὸς δὲ ἐγὼ Παῦλος παρακαλῶ ὑμᾶς
  διὰ τῆς πραΰτητος καὶ ἐπιεικείας τοῦ Χριστοῦ, ὃς κατὰ πρόσωπον μὲν ταπεινὸς
  ἐν ὑμῖν, ἀπὼν δὲ θαρρῶ εἰς ὑμᾶς· <span style="color:#b00e23">(2)</span>
  δέομαι δὲ τὸ μὴ παρὼν θαρρῆσαι τῇ πεποιθήσει ᾗ λογίζομαι τολμῆσαι ἐπί τινας
  τοὺς λογιζομένους ἡμᾶς ὡς κατὰ σάρκα περιπατοῦντας. <span style=
  "color:#b00e23">(3)</span> ἐν σαρκὶ γὰρ περιπατοῦντες οὐ κατὰ σάρκα
  στρατευόμεθα— <span style="color:#b00e23">(4)</span> τὰ γὰρ ὅπλα τῆς
  στρατείας ἡμῶν οὐ σαρκικὰ ἀλλὰ δυνατὰ τῷ θεῷ πρὸς καθαίρεσιν ὀχυρωμάτων—
  λογισμοὺς καθαιροῦντες <span style="color:#b00e23">(5)</span> καὶ πᾶν ὕψωμα
  ἐπαιρόμενον κατὰ τῆς γνώσεως τοῦ θεοῦ, καὶ αἰχμαλωτίζοντες πᾶν νόημα εἰς τὴν
  ὑπακοὴν τοῦ Χριστοῦ, <span style="color:#b00e23">(6)</span> καὶ ἐν ἑτοίμῳ
  ἔχοντες ἐκδικῆσαι πᾶσαν παρακοήν, ὅταν πληρωθῇ ὑμῶν ἡ ὑπακοή. <span style=
  "color:#b00e23">(7)</span> Τὰ κατὰ πρόσωπον βλέπετε. εἴ τις πέποιθεν ἑαυτῷ
  Χριστοῦ εἶναι, τοῦτο λογιζέσθω πάλιν ἐφʼ ἑαυτοῦ ὅτι καθὼς αὐτὸς Χριστοῦ οὕτως
  καὶ ἡμεῖς. <span style="color:#b00e23">(8)</span> ἐάν τε γὰρ περισσότερόν τι
  καυχήσωμαι περὶ τῆς ἐξουσίας ἡμῶν, ἧς ἔδωκεν ὁ κύριος εἰς οἰκοδομὴν καὶ οὐκ
  εἰς καθαίρεσιν ὑμῶν, οὐκ αἰσχυνθήσομαι, <span style=
  "color:#b00e23">(9)</span> ἵνα μὴ δόξω ὡς ἂν ἐκφοβεῖν ὑμᾶς διὰ τῶν ἐπιστολῶν·
  <span style="color:#b00e23">(10)</span> ὅτι Αἱ ἐπιστολαὶ μέν, φησίν, βαρεῖαι
  καὶ ἰσχυραί, ἡ δὲ παρουσία τοῦ σώματος ἀσθενὴς καὶ ὁ λόγος ἐξουθενημένος.
  <span style="color:#b00e23">(11)</span> τοῦτο λογιζέσθω ὁ τοιοῦτος, ὅτι οἷοί
  ἐσμεν τῷ λόγῳ διʼ ἐπιστολῶν ἀπόντες, τοιοῦτοι καὶ παρόντες τῷ ἔργῳ.
  <span style="color:#b00e23">(12)</span> Οὐ γὰρ τολμῶμεν ἐγκρῖναι ἢ συγκρῖναι
  ἑαυτούς τισιν τῶν ἑαυτοὺς συνιστανόντων· ἀλλὰ αὐτοὶ ἐν ἑαυτοῖς ἑαυτοὺς
  μετροῦντες καὶ συγκρίνοντες ἑαυτοὺς ἑαυτοῖς οὐ συνιᾶσιν. <span style=
  "color:#b00e23">(13)</span> ἡμεῖς δὲ οὐκ εἰς τὰ ἄμετρα καυχησόμεθα, ἀλλὰ κατὰ
  τὸ μέτρον τοῦ κανόνος οὗ ἐμέρισεν ἡμῖν ὁ θεὸς μέτρου, ἐφικέσθαι ἄχρι καὶ ὑμῶν—
   <span style="color:#b00e23">(14)</span> οὐ γὰρ ὡς μὴ ἐφικνούμενοι εἰς ὑμᾶς
  ὑπερεκτείνομεν ἑαυτούς, ἄχρι γὰρ καὶ ὑμῶν ἐφθάσαμεν ἐν τῷ εὐαγγελίῳ τοῦ
  Χριστοῦ— <span style="color:#b00e23">(15)</span> οὐκ εἰς τὰ ἄμετρα καυχώμενοι
  ἐν ἀλλοτρίοις κόποις, ἐλπίδα δὲ ἔχοντες αὐξανομένης τῆς πίστεως ὑμῶν ἐν ὑμῖν
  μεγαλυνθῆναι κατὰ τὸν κανόνα ἡμῶν εἰς περισσείαν, <span style=
  "color:#b00e23">(16)</span> εἰς τὰ ὑπερέκεινα ὑμῶν εὐαγγελίσασθαι, οὐκ ἐν
  ἀλλοτρίῳ κανόνι εἰς τὰ ἕτοιμα καυχήσασθαι. <span style=
  "color:#b00e23">(17)</span> Ὁ δὲ καυχώμενος ἐν κυρίῳ καυχάσθω· <span style=
  "color:#b00e23">(18)</span> οὐ γὰρ ὁ ἑαυτὸν συνιστάνων, ἐκεῖνός ἐστιν
  δόκιμος, ἀλλὰ ὃν ὁ κύριος συνίστησιν.</p>

  <h3 id="second_epistle_to_the_corinthians11">11</h3>

  <p><span style="color:#b00e23">(1)</span> Ὄφελον ἀνείχεσθέ μου μικρόν τι
  ἀφροσύνης· ἀλλὰ καὶ ἀνέχεσθέ μου. <span style="color:#b00e23">(2)</span> ζηλῶ
  γὰρ ὑμᾶς θεοῦ ζήλῳ, ἡρμοσάμην γὰρ ὑμᾶς ἑνὶ ἀνδρὶ παρθένον ἁγνὴν παραστῆσαι τῷ
  Χριστῷ· <span style="color:#b00e23">(3)</span> φοβοῦμαι δὲ μή πως, ὡς ὁ ὄφις
  ἐξηπάτησεν Εὕαν ἐν τῇ πανουργίᾳ αὐτοῦ, φθαρῇ τὰ νοήματα ὑμῶν ἀπὸ τῆς
  ἁπλότητος καὶ τῆς ἁγνότητος τῆς εἰς τὸν Χριστόν. <span style=
  "color:#b00e23">(4)</span> εἰ μὲν γὰρ ὁ ἐρχόμενος ἄλλον Ἰησοῦν κηρύσσει ὃν
  οὐκ ἐκηρύξαμεν, ἢ πνεῦμα ἕτερον λαμβάνετε ὃ οὐκ ἐλάβετε, ἢ εὐαγγέλιον ἕτερον
  ὃ οὐκ ἐδέξασθε, καλῶς ἀνέχεσθε. <span style="color:#b00e23">(5)</span>
  λογίζομαι γὰρ μηδὲν ὑστερηκέναι τῶν ὑπερλίαν ἀποστόλων· <span style=
  "color:#b00e23">(6)</span> εἰ δὲ καὶ ἰδιώτης τῷ λόγῳ, ἀλλʼ οὐ τῇ γνώσει, ἀλλʼ
  ἐν παντὶ φανερώσαντες ἐν πᾶσιν εἰς ὑμᾶς. <span style=
  "color:#b00e23">(7)</span> Ἢ ἁμαρτίαν ἐποίησα ἐμαυτὸν ταπεινῶν ἵνα ὑμεῖς
  ὑψωθῆτε, ὅτι δωρεὰν τὸ τοῦ θεοῦ εὐαγγέλιον εὐηγγελισάμην ὑμῖν; <span style=
  "color:#b00e23">(8)</span> ἄλλας ἐκκλησίας ἐσύλησα λαβὼν ὀψώνιον πρὸς τὴν
  ὑμῶν διακονίαν, <span style="color:#b00e23">(9)</span> καὶ παρὼν πρὸς ὑμᾶς
  καὶ ὑστερηθεὶς οὐ κατενάρκησα οὐθενός· τὸ γὰρ ὑστέρημά μου προσανεπλήρωσαν οἱ
  ἀδελφοὶ ἐλθόντες ἀπὸ Μακεδονίας· καὶ ἐν παντὶ ἀβαρῆ ἐμαυτὸν ὑμῖν ἐτήρησα καὶ
  τηρήσω. <span style="color:#b00e23">(10)</span> ἔστιν ἀλήθεια Χριστοῦ ἐν ἐμοὶ
  ὅτι ἡ καύχησις αὕτη οὐ φραγήσεται εἰς ἐμὲ ἐν τοῖς κλίμασι τῆς Ἀχαΐας.
  <span style="color:#b00e23">(11)</span> διὰ τί; ὅτι οὐκ ἀγαπῶ ὑμᾶς; ὁ θεὸς
  οἶδεν. <span style="color:#b00e23">(12)</span> Ὃ δὲ ποιῶ καὶ ποιήσω, ἵνα
  ἐκκόψω τὴν ἀφορμὴν τῶν θελόντων ἀφορμήν, ἵνα ἐν ᾧ καυχῶνται εὑρεθῶσιν καθὼς
  καὶ ἡμεῖς. <span style="color:#b00e23">(13)</span> οἱ γὰρ τοιοῦτοι
  ψευδαπόστολοι, ἐργάται δόλιοι, μετασχηματιζόμενοι εἰς ἀποστόλους Χριστοῦ·
  <span style="color:#b00e23">(14)</span> καὶ οὐ θαῦμα, αὐτὸς γὰρ ὁ Σατανᾶς
  μετασχηματίζεται εἰς ἄγγελον φωτός· <span style="color:#b00e23">(15)</span>
  οὐ μέγα οὖν εἰ καὶ οἱ διάκονοι αὐτοῦ μετασχηματίζονται ὡς διάκονοι
  δικαιοσύνης, ὧν τὸ τέλος ἔσται κατὰ τὰ ἔργα αὐτῶν. <span style=
  "color:#b00e23">(16)</span> Πάλιν λέγω, μή τίς με δόξῃ ἄφρονα εἶναι—εἰ δὲ μή
  γε, κἂν ὡς ἄφρονα δέξασθέ με, ἵνα κἀγὼ μικρόν τι καυχήσωμαι· <span style=
  "color:#b00e23">(17)</span> ὃ λαλῶ οὐ κατὰ κύριον λαλῶ, ἀλλʼ ὡς ἐν ἀφροσύνῃ,
  ἐν ταύτῃ τῇ ὑποστάσει τῆς καυχήσεως. <span style="color:#b00e23">(18)</span>
  ἐπεὶ πολλοὶ καυχῶνται κατὰ σάρκα, κἀγὼ καυχήσομαι. <span style=
  "color:#b00e23">(19)</span> ἡδέως γὰρ ἀνέχεσθε τῶν ἀφρόνων φρόνιμοι ὄντες·
  <span style="color:#b00e23">(20)</span> ἀνέχεσθε γὰρ εἴ τις ὑμᾶς καταδουλοῖ,
  εἴ τις κατεσθίει, εἴ τις λαμβάνει, εἴ τις ἐπαίρεται, εἴ τις εἰς πρόσωπον ὑμᾶς
  δέρει. <span style="color:#b00e23">(21)</span> κατὰ ἀτιμίαν λέγω, ὡς ὅτι
  ἡμεῖς ἠσθενήκαμεν· ἐν ᾧ δʼ ἄν τις τολμᾷ, ἐν ἀφροσύνῃ λέγω, τολμῶ κἀγώ.
  <span style="color:#b00e23">(22)</span> Ἑβραῖοί εἰσιν; κἀγώ. Ἰσραηλῖταί
  εἰσιν; κἀγώ. σπέρμα Ἀβραάμ εἰσιν; κἀγώ. <span style=
  "color:#b00e23">(23)</span> διάκονοι Χριστοῦ εἰσιν; παραφρονῶν λαλῶ, ὑπὲρ
  ἐγώ· ἐν κόποις περισσοτέρως, ἐν φυλακαῖς περισσοτέρως, ἐν πληγαῖς
  ὑπερβαλλόντως, ἐν θανάτοις πολλάκις· <span style="color:#b00e23">(24)</span>
  ὑπὸ Ἰουδαίων πεντάκις τεσσεράκοντα παρὰ μίαν ἔλαβον, <span style=
  "color:#b00e23">(25)</span> τρὶς ἐραβδίσθην, ἅπαξ ἐλιθάσθην, τρὶς ἐναυάγησα,
  νυχθήμερον ἐν τῷ βυθῷ πεποίηκα· <span style="color:#b00e23">(26)</span>
  ὁδοιπορίαις πολλάκις, κινδύνοις ποταμῶν, κινδύνοις λῃστῶν, κινδύνοις ἐκ
  γένους, κινδύνοις ἐξ ἐθνῶν, κινδύνοις ἐν πόλει, κινδύνοις ἐν ἐρημίᾳ,
  κινδύνοις ἐν θαλάσσῃ, κινδύνοις ἐν ψευδαδέλφοις, <span style=
  "color:#b00e23">(27)</span> κόπῳ καὶ μόχθῳ, ἐν ἀγρυπνίαις πολλάκις, ἐν λιμῷ
  καὶ δίψει, ἐν νηστείαις πολλάκις, ἐν ψύχει καὶ γυμνότητι· <span style=
  "color:#b00e23">(28)</span> χωρὶς τῶν παρεκτὸς ἡ ἐπίστασίς μοι ἡ καθʼ ἡμέραν,
  ἡ μέριμνα πασῶν τῶν ἐκκλησιῶν. <span style="color:#b00e23">(29)</span> τίς
  ἀσθενεῖ, καὶ οὐκ ἀσθενῶ; τίς σκανδαλίζεται καὶ οὐκ ἐγὼ πυροῦμαι; <span style=
  "color:#b00e23">(30)</span> Εἰ καυχᾶσθαι δεῖ, τὰ τῆς ἀσθενείας μου
  καυχήσομαι. <span style="color:#b00e23">(31)</span> ὁ θεὸς καὶ πατὴρ τοῦ
  κυρίου Ἰησοῦ οἶδεν, ὁ ὢν εὐλογητὸς εἰς τοὺς αἰῶνας, ὅτι οὐ ψεύδομαι.
  <span style="color:#b00e23">(32)</span> ἐν Δαμασκῷ ὁ ἐθνάρχης Ἁρέτα τοῦ
  βασιλέως ἐφρούρει τὴν πόλιν Δαμασκηνῶν πιάσαι με, <span style=
  "color:#b00e23">(33)</span> καὶ διὰ θυρίδος ἐν σαργάνῃ ἐχαλάσθην διὰ τοῦ
  τείχους καὶ ἐξέφυγον τὰς χεῖρας αὐτοῦ.</p>

  <h3 id="second_epistle_to_the_corinthians12">12</h3>

  <p><span style="color:#b00e23">(1)</span> Καυχᾶσθαι δεῖ· οὐ συμφέρον μέν,
  ἐλεύσομαι δὲ εἰς ὀπτασίας καὶ ἀποκαλύψεις κυρίου. <span style=
  "color:#b00e23">(2)</span> οἶδα ἄνθρωπον ἐν Χριστῷ πρὸ ἐτῶν δεκατεσσάρων—εἴτε
  ἐν σώματι οὐκ οἶδα, εἴτε ἐκτὸς τοῦ σώματος οὐκ οἶδα, ὁ θεὸς οἶδεν—ἁρπαγέντα
  τὸν τοιοῦτον ἕως τρίτου οὐρανοῦ. <span style="color:#b00e23">(3)</span> καὶ
  οἶδα τὸν τοιοῦτον ἄνθρωπον—εἴτε ἐν σώματι εἴτε χωρὶς τοῦ σώματος οὐκ οἶδα, ὁ
  θεὸς οἶδεν— <span style="color:#b00e23">(4)</span> ὅτι ἡρπάγη εἰς τὸν
  παράδεισον καὶ ἤκουσεν ἄρρητα ῥήματα ἃ οὐκ ἐξὸν ἀνθρώπῳ λαλῆσαι. <span style=
  "color:#b00e23">(5)</span> ὑπὲρ τοῦ τοιούτου καυχήσομαι, ὑπὲρ δὲ ἐμαυτοῦ οὐ
  καυχήσομαι εἰ μὴ ἐν ταῖς ἀσθενείαις. <span style="color:#b00e23">(6)</span>
  ἐὰν γὰρ θελήσω καυχήσασθαι, οὐκ ἔσομαι ἄφρων, ἀλήθειαν γὰρ ἐρῶ· φείδομαι δέ,
  μή τις εἰς ἐμὲ λογίσηται ὑπὲρ ὃ βλέπει με ἢ ἀκούει τι ἐξ ἐμοῦ, <span style=
  "color:#b00e23">(7)</span> καὶ τῇ ὑπερβολῇ τῶν ἀποκαλύψεων. διὸ ἵνα μὴ
  ὑπεραίρωμαι, ἐδόθη μοι σκόλοψ τῇ σαρκί, ἄγγελος Σατανᾶ, ἵνα με κολαφίζῃ, ἵνα
  μὴ ὑπεραίρωμαι. <span style="color:#b00e23">(8)</span> ὑπὲρ τούτου τρὶς τὸν
  κύριον παρεκάλεσα ἵνα ἀποστῇ ἀπʼ ἐμοῦ· <span style="color:#b00e23">(9)</span>
  καὶ εἴρηκέν μοι· Ἀρκεῖ σοι ἡ χάρις μου· ἡ γὰρ δύναμις ἐν ἀσθενείᾳ τελεῖται.
  ἥδιστα οὖν μᾶλλον καυχήσομαι ἐν ταῖς ἀσθενείαις μου, ἵνα ἐπισκηνώσῃ ἐπʼ ἐμὲ ἡ
  δύναμις τοῦ Χριστοῦ. <span style="color:#b00e23">(10)</span> διὸ εὐδοκῶ ἐν
  ἀσθενείαις, ἐν ὕβρεσιν, ἐν ἀνάγκαις, ἐν διωγμοῖς καὶ στενοχωρίαις, ὑπὲρ
  Χριστοῦ· ὅταν γὰρ ἀσθενῶ, τότε δυνατός εἰμι. <span style=
  "color:#b00e23">(11)</span> Γέγονα ἄφρων· ὑμεῖς με ἠναγκάσατε· ἐγὼ γὰρ
  ὤφειλον ὑφʼ ὑμῶν συνίστασθαι. οὐδὲν γὰρ ὑστέρησα τῶν ὑπερλίαν ἀποστόλων, εἰ
  καὶ οὐδέν εἰμι· <span style="color:#b00e23">(12)</span> τὰ μὲν σημεῖα τοῦ
  ἀποστόλου κατειργάσθη ἐν ὑμῖν ἐν πάσῃ ὑπομονῇ, σημείοις τε καὶ τέρασιν καὶ
  δυνάμεσιν. <span style="color:#b00e23">(13)</span> τί γάρ ἐστιν ὃ ἡσσώθητε
  ὑπὲρ τὰς λοιπὰς ἐκκλησίας, εἰ μὴ ὅτι αὐτὸς ἐγὼ οὐ κατενάρκησα ὑμῶν; χαρίσασθέ
  μοι τὴν ἀδικίαν ταύτην. <span style="color:#b00e23">(14)</span> Ἰδοὺ τρίτον
  τοῦτο ἑτοίμως ἔχω ἐλθεῖν πρὸς ὑμᾶς, καὶ οὐ καταναρκήσω· οὐ γὰρ ζητῶ τὰ ὑμῶν
  ἀλλὰ ὑμᾶς, οὐ γὰρ ὀφείλει τὰ τέκνα τοῖς γονεῦσιν θησαυρίζειν, ἀλλὰ οἱ γονεῖς
  τοῖς τέκνοις. <span style="color:#b00e23">(15)</span> ἐγὼ δὲ ἥδιστα δαπανήσω
  καὶ ἐκδαπανηθήσομαι ὑπὲρ τῶν ψυχῶν ὑμῶν. εἰ περισσοτέρως ὑμᾶς ἀγαπῶν, ἧσσον
  ἀγαπῶμαι; <span style="color:#b00e23">(16)</span> ἔστω δέ, ἐγὼ οὐ κατεβάρησα
  ὑμᾶς· ἀλλὰ ὑπάρχων πανοῦργος δόλῳ ὑμᾶς ἔλαβον. <span style=
  "color:#b00e23">(17)</span> μή τινα ὧν ἀπέσταλκα πρὸς ὑμᾶς, διʼ αὐτοῦ
  ἐπλεονέκτησα ὑμᾶς; <span style="color:#b00e23">(18)</span> παρεκάλεσα Τίτον
  καὶ συναπέστειλα τὸν ἀδελφόν· μήτι ἐπλεονέκτησεν ὑμᾶς Τίτος; οὐ τῷ αὐτῷ
  πνεύματι περιεπατήσαμεν; οὐ τοῖς αὐτοῖς ἴχνεσιν; <span style=
  "color:#b00e23">(19)</span> Πάλαι δοκεῖτε ὅτι ὑμῖν ἀπολογούμεθα; κατέναντι
  θεοῦ ἐν Χριστῷ λαλοῦμεν. τὰ δὲ πάντα, ἀγαπητοί, ὑπὲρ τῆς ὑμῶν οἰκοδομῆς,
  <span style="color:#b00e23">(20)</span> φοβοῦμαι γὰρ μή πως ἐλθὼν οὐχ οἵους
  θέλω εὕρω ὑμᾶς, κἀγὼ εὑρεθῶ ὑμῖν οἷον οὐ θέλετε, μή πως ἔρις, ζῆλος, θυμοί,
  ἐριθεῖαι, καταλαλιαί, ψιθυρισμοί, φυσιώσεις, ἀκαταστασίαι· <span style=
  "color:#b00e23">(21)</span> μὴ πάλιν ἐλθόντος μου ταπεινώσῃ με ὁ θεός μου
  πρὸς ὑμᾶς, καὶ πενθήσω πολλοὺς τῶν προημαρτηκότων καὶ μὴ μετανοησάντων ἐπὶ τῇ
  ἀκαθαρσίᾳ καὶ πορνείᾳ καὶ ἀσελγείᾳ ᾗ ἔπραξαν.</p>

  <h3 id="second_epistle_to_the_corinthians13">13</h3>

  <p><span style="color:#b00e23">(1)</span> Τρίτον τοῦτο ἔρχομαι πρὸς ὑμᾶς· ἐπὶ
  στόματος δύο μαρτύρων καὶ τριῶν σταθήσεται πᾶν ῥῆμα. <span style=
  "color:#b00e23">(2)</span> προείρηκα καὶ προλέγω ὡς παρὼν τὸ δεύτερον καὶ
  ἀπὼν νῦν, τοῖς προημαρτηκόσιν καὶ τοῖς λοιποῖς πᾶσιν, ὅτι ἐὰν ἔλθω εἰς τὸ
  πάλιν οὐ φείσομαι, <span style="color:#b00e23">(3)</span> ἐπεὶ δοκιμὴν
  ζητεῖτε τοῦ ἐν ἐμοὶ λαλοῦντος Χριστοῦ· ὃς εἰς ὑμᾶς οὐκ ἀσθενεῖ ἀλλὰ δυνατεῖ
  ἐν ὑμῖν, <span style="color:#b00e23">(4)</span> καὶ γὰρ ἐσταυρώθη ἐξ
  ἀσθενείας, ἀλλὰ ζῇ ἐκ δυνάμεως θεοῦ. καὶ γὰρ ἡμεῖς ἀσθενοῦμεν ἐν αὐτῷ, ἀλλὰ
  ζήσομεν σὺν αὐτῷ ἐκ δυνάμεως θεοῦ εἰς ὑμᾶς. <span style=
  "color:#b00e23">(5)</span> Ἑαυτοὺς πειράζετε εἰ ἐστὲ ἐν τῇ πίστει, ἑαυτοὺς
  δοκιμάζετε· ἢ οὐκ ἐπιγινώσκετε ἑαυτοὺς ὅτι Ἰησοῦς Χριστὸς ἐν ὑμῖν; εἰ μήτι
  ἀδόκιμοί ἐστε. <span style="color:#b00e23">(6)</span> ἐλπίζω δὲ ὅτι γνώσεσθε
  ὅτι ἡμεῖς οὐκ ἐσμὲν ἀδόκιμοι. <span style="color:#b00e23">(7)</span> εὐχόμεθα
  δὲ πρὸς τὸν θεὸν μὴ ποιῆσαι ὑμᾶς κακὸν μηδέν, οὐχ ἵνα ἡμεῖς δόκιμοι φανῶμεν,
  ἀλλʼ ἵνα ὑμεῖς τὸ καλὸν ποιῆτε, ἡμεῖς δὲ ὡς ἀδόκιμοι ὦμεν. <span style=
  "color:#b00e23">(8)</span> οὐ γὰρ δυνάμεθά τι κατὰ τῆς ἀληθείας, ἀλλὰ ὑπὲρ
  τῆς ἀληθείας. <span style="color:#b00e23">(9)</span> χαίρομεν γὰρ ὅταν ἡμεῖς
  ἀσθενῶμεν, ὑμεῖς δὲ δυνατοὶ ἦτε· τοῦτο καὶ εὐχόμεθα, τὴν ὑμῶν κατάρτισιν.
  <span style="color:#b00e23">(10)</span> διὰ τοῦτο ταῦτα ἀπὼν γράφω, ἵνα παρὼν
  μὴ ἀποτόμως χρήσωμαι κατὰ τὴν ἐξουσίαν ἣν ὁ κύριος ἔδωκέν μοι, εἰς οἰκοδομὴν
  καὶ οὐκ εἰς καθαίρεσιν. <span style="color:#b00e23">(11)</span> Λοιπόν,
  ἀδελφοί, χαίρετε, καταρτίζεσθε, παρακαλεῖσθε, τὸ αὐτὸ φρονεῖτε, εἰρηνεύετε,
  καὶ ὁ θεὸς τῆς ἀγάπης καὶ εἰρήνης ἔσται μεθʼ ὑμῶν. <span style=
  "color:#b00e23">(12)</span> ἀσπάσασθε ἀλλήλους ἐν ἁγίῳ φιλήματι. ἀσπάζονται
  ὑμᾶς οἱ ἅγιοι πάντες. <span style="color:#b00e23">(13)</span> ἡ χάρις τοῦ
  κυρίου Ἰησοῦ Χριστοῦ καὶ ἡ ἀγάπη τοῦ θεοῦ καὶ ἡ κοινωνία τοῦ ἁγίου πνεύματος
  μετὰ πάντων ὑμῶν.</p>
</body>
</html>
