<!DOCTYPE html>
<html>
<head>
  <title>Second Epistle to Timothy</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="second_epistle_to_timothy">Second Epistle to Timothy</h2><a href=
  "#second_epistle_to_timothy1">1</a> <a href=
  "#second_epistle_to_timothy2">2</a> <a href=
  "#second_epistle_to_timothy3">3</a> <a href=
  "#second_epistle_to_timothy4">4</a>
  <h3 id="second_epistle_to_timothy1">1</h3><span style=
  "color:#b00e23">(1)</span> Παῦλος ἀπόστολος Χριστοῦ Ἰησοῦ διὰ θελήματος θεοῦ
  κατʼ ἐπαγγελίαν ζωῆς τῆς ἐν Χριστῷ Ἰησοῦ <span style=
  "color:#b00e23">(2)</span> Τιμοθέῳ ἀγαπητῷ τέκνῳ· χάρις, ἔλεος, εἰρήνη ἀπὸ
  θεοῦ πατρὸς καὶ Χριστοῦ Ἰησοῦ τοῦ κυρίου ἡμῶν. <span style=
  "color:#b00e23">(3)</span> Χάριν ἔχω τῷ θεῷ, ᾧ λατρεύω ἀπὸ προγόνων ἐν καθαρᾷ
  συνειδήσει, ὡς ἀδιάλειπτον ἔχω τὴν περὶ σοῦ μνείαν ἐν ταῖς δεήσεσίν μου,
  νυκτὸς καὶ ἡμέρας <span style="color:#b00e23">(4)</span> ἐπιποθῶν σε ἰδεῖν,
  μεμνημένος σου τῶν δακρύων, ἵνα χαρᾶς πληρωθῶ <span style=
  "color:#b00e23">(5)</span> ὑπόμνησιν λαβὼν τῆς ἐν σοὶ ἀνυποκρίτου πίστεως,
  ἥτις ἐνῴκησεν πρῶτον ἐν τῇ μάμμῃ σου Λωΐδι καὶ τῇ μητρί σου Εὐνίκῃ, πέπεισμαι
  δὲ ὅτι καὶ ἐν σοί. <span style="color:#b00e23">(6)</span> διʼ ἣν αἰτίαν
  ἀναμιμνῄσκω σε ἀναζωπυρεῖν τὸ χάρισμα τοῦ θεοῦ, ὅ ἐστιν ἐν σοὶ διὰ τῆς
  ἐπιθέσεως τῶν χειρῶν μου· <span style="color:#b00e23">(7)</span> οὐ γὰρ
  ἔδωκεν ἡμῖν ὁ θεὸς πνεῦμα δειλίας, ἀλλὰ δυνάμεως καὶ ἀγάπης καὶ σωφρονισμοῦ.
  <span style="color:#b00e23">(8)</span> Μὴ οὖν ἐπαισχυνθῇς τὸ μαρτύριον τοῦ
  κυρίου ἡμῶν μηδὲ ἐμὲ τὸν δέσμιον αὐτοῦ, ἀλλὰ συγκακοπάθησον τῷ εὐαγγελίῳ κατὰ
  δύναμιν θεοῦ, <span style="color:#b00e23">(9)</span> τοῦ σώσαντος ἡμᾶς καὶ
  καλέσαντος κλήσει ἁγίᾳ, οὐ κατὰ τὰ ἔργα ἡμῶν ἀλλὰ κατὰ ἰδίαν πρόθεσιν καὶ
  χάριν, τὴν δοθεῖσαν ἡμῖν ἐν Χριστῷ Ἰησοῦ πρὸ χρόνων αἰωνίων, <span style=
  "color:#b00e23">(10)</span> φανερωθεῖσαν δὲ νῦν διὰ τῆς ἐπιφανείας τοῦ
  σωτῆρος ἡμῶν Ἰησοῦ Χριστοῦ, καταργήσαντος μὲν τὸν θάνατον φωτίσαντος δὲ ζωὴν
  καὶ ἀφθαρσίαν διὰ τοῦ εὐαγγελίου, <span style="color:#b00e23">(11)</span> εἰς
  ὃ ἐτέθην ἐγὼ κῆρυξ καὶ ἀπόστολος καὶ διδάσκαλος. <span style=
  "color:#b00e23">(12)</span> διʼ ἣν αἰτίαν καὶ ταῦτα πάσχω, ἀλλʼ οὐκ
  ἐπαισχύνομαι, οἶδα γὰρ ᾧ πεπίστευκα, καὶ πέπεισμαι ὅτι δυνατός ἐστιν τὴν
  παραθήκην μου φυλάξαι εἰς ἐκείνην τὴν ἡμέραν. <span style=
  "color:#b00e23">(13)</span> ὑποτύπωσιν ἔχε ὑγιαινόντων λόγων ὧν παρʼ ἐμοῦ
  ἤκουσας ἐν πίστει καὶ ἀγάπῃ τῇ ἐν Χριστῷ Ἰησοῦ· <span style=
  "color:#b00e23">(14)</span> τὴν καλὴν παραθήκην φύλαξον διὰ πνεύματος ἁγίου
  τοῦ ἐνοικοῦντος ἐν ἡμῖν. <span style="color:#b00e23">(15)</span> Οἶδας τοῦτο
  ὅτι ἀπεστράφησάν με πάντες οἱ ἐν τῇ Ἀσίᾳ, ὧν ἐστιν Φύγελος καὶ Ἑρμογένης.
  <span style="color:#b00e23">(16)</span> δῴη ἔλεος ὁ κύριος τῷ Ὀνησιφόρου
  οἴκῳ, ὅτι πολλάκις με ἀνέψυξεν, καὶ τὴν ἅλυσίν μου οὐκ ἐπαισχύνθη·
  <span style="color:#b00e23">(17)</span> ἀλλὰ γενόμενος ἐν Ῥώμῃ σπουδαίως
  ἐζήτησέν με καὶ εὗρεν— <span style="color:#b00e23">(18)</span> δῴη αὐτῷ ὁ
  κύριος εὑρεῖν ἔλεος παρὰ κυρίου ἐν ἐκείνῃ τῇ ἡμέρᾳ—καὶ ὅσα ἐν Ἐφέσῳ
  διηκόνησεν, βέλτιον σὺ γινώσκεις.
  <h3 id="second_epistle_to_timothy2">2</h3><span style=
  "color:#b00e23">(1)</span> Σὺ οὖν, τέκνον μου, ἐνδυναμοῦ ἐν τῇ χάριτι τῇ ἐν
  Χριστῷ Ἰησοῦ, <span style="color:#b00e23">(2)</span> καὶ ἃ ἤκουσας παρʼ ἐμοῦ
  διὰ πολλῶν μαρτύρων, ταῦτα παράθου πιστοῖς ἀνθρώποις, οἵτινες ἱκανοὶ ἔσονται
  καὶ ἑτέρους διδάξαι. <span style="color:#b00e23">(3)</span> συγκακοπάθησον ὡς
  καλὸς στρατιώτης Χριστοῦ Ἰησοῦ. <span style="color:#b00e23">(4)</span> οὐδεὶς
  στρατευόμενος ἐμπλέκεται ταῖς τοῦ βίου πραγματείαις, ἵνα τῷ στρατολογήσαντι
  ἀρέσῃ· <span style="color:#b00e23">(5)</span> ἐὰν δὲ καὶ ἀθλῇ τις, οὐ
  στεφανοῦται ἐὰν μὴ νομίμως ἀθλήσῃ· <span style="color:#b00e23">(6)</span> τὸν
  κοπιῶντα γεωργὸν δεῖ πρῶτον τῶν καρπῶν μεταλαμβάνειν. <span style=
  "color:#b00e23">(7)</span> νόει ὃ λέγω· δώσει γάρ σοι ὁ κύριος σύνεσιν ἐν
  πᾶσιν. <span style="color:#b00e23">(8)</span> Μνημόνευε Ἰησοῦν Χριστὸν
  ἐγηγερμένον ἐκ νεκρῶν, ἐκ σπέρματος Δαυίδ, κατὰ τὸ εὐαγγέλιόν μου·
  <span style="color:#b00e23">(9)</span> ἐν ᾧ κακοπαθῶ μέχρι δεσμῶν ὡς
  κακοῦργος. ἀλλὰ ὁ λόγος τοῦ θεοῦ οὐ δέδεται· <span style=
  "color:#b00e23">(10)</span> διὰ τοῦτο πάντα ὑπομένω διὰ τοὺς ἐκλεκτούς, ἵνα
  καὶ αὐτοὶ σωτηρίας τύχωσιν τῆς ἐν Χριστῷ Ἰησοῦ μετὰ δόξης αἰωνίου.
  <span style="color:#b00e23">(11)</span> πιστὸς ὁ λόγος· εἰ γὰρ συναπεθάνομεν,
  καὶ συζήσομεν· <span style="color:#b00e23">(12)</span> εἰ ὑπομένομεν, καὶ
  συμβασιλεύσομεν· εἰ ἀρνησόμεθα, κἀκεῖνος ἀρνήσεται ἡμᾶς· <span style=
  "color:#b00e23">(13)</span> εἰ ἀπιστοῦμεν, ἐκεῖνος πιστὸς μένει· ἀρνήσασθαι
  ἑαυτὸν οὐ δύναται. <span style="color:#b00e23">(14)</span> Ταῦτα ὑπομίμνῃσκε,
  διαμαρτυρόμενος ἐνώπιον τοῦ κυρίου, μὴ λογομαχεῖν, ἐπʼ οὐδὲν χρήσιμον, ἐπὶ
  καταστροφῇ τῶν ἀκουόντων. <span style="color:#b00e23">(15)</span> σπούδασον
  σεαυτὸν δόκιμον παραστῆσαι τῷ θεῷ, ἐργάτην ἀνεπαίσχυντον, ὀρθοτομοῦντα τὸν
  λόγον τῆς ἀληθείας. <span style="color:#b00e23">(16)</span> τὰς δὲ βεβήλους
  κενοφωνίας περιΐστασο· ἐπὶ πλεῖον γὰρ προκόψουσιν ἀσεβείας, <span style=
  "color:#b00e23">(17)</span> καὶ ὁ λόγος αὐτῶν ὡς γάγγραινα νομὴν ἕξει· ὧν
  ἐστιν Ὑμέναιος καὶ Φίλητος, <span style="color:#b00e23">(18)</span> οἵτινες
  περὶ τὴν ἀλήθειαν ἠστόχησαν, λέγοντες ἀνάστασιν ἤδη γεγονέναι, καὶ
  ἀνατρέπουσιν τήν τινων πίστιν. <span style="color:#b00e23">(19)</span> ὁ
  μέντοι στερεὸς θεμέλιος τοῦ θεοῦ ἕστηκεν, ἔχων τὴν σφραγῖδα ταύτην· Ἔγνω
  κύριος τοὺς ὄντας αὐτοῦ, καί· Ἀποστήτω ἀπὸ ἀδικίας πᾶς ὁ ὀνομάζων τὸ ὄνομα
  κυρίου. <span style="color:#b00e23">(20)</span> Ἐν μεγάλῃ δὲ οἰκίᾳ οὐκ ἔστιν
  μόνον σκεύη χρυσᾶ καὶ ἀργυρᾶ ἀλλὰ καὶ ξύλινα καὶ ὀστράκινα, καὶ ἃ μὲν εἰς
  τιμὴν ἃ δὲ εἰς ἀτιμίαν· <span style="color:#b00e23">(21)</span> ἐὰν οὖν τις
  ἐκκαθάρῃ ἑαυτὸν ἀπὸ τούτων, ἔσται σκεῦος εἰς τιμήν, ἡγιασμένον, εὔχρηστον τῷ
  δεσπότῃ, εἰς πᾶν ἔργον ἀγαθὸν ἡτοιμασμένον. <span style=
  "color:#b00e23">(22)</span> τὰς δὲ νεωτερικὰς ἐπιθυμίας φεῦγε, δίωκε δὲ
  δικαιοσύνην, πίστιν, ἀγάπην, εἰρήνην μετὰ τῶν ἐπικαλουμένων τὸν κύριον ἐκ
  καθαρᾶς καρδίας. <span style="color:#b00e23">(23)</span> τὰς δὲ μωρὰς καὶ
  ἀπαιδεύτους ζητήσεις παραιτοῦ, εἰδὼς ὅτι γεννῶσι μάχας· <span style=
  "color:#b00e23">(24)</span> δοῦλον δὲ κυρίου οὐ δεῖ μάχεσθαι, ἀλλὰ ἤπιον
  εἶναι πρὸς πάντας, διδακτικόν, ἀνεξίκακον, <span style=
  "color:#b00e23">(25)</span> ἐν πραΰτητι παιδεύοντα τοὺς ἀντιδιατιθεμένους,
  μήποτε δώῃ αὐτοῖς ὁ θεὸς μετάνοιαν εἰς ἐπίγνωσιν ἀληθείας, <span style=
  "color:#b00e23">(26)</span> καὶ ἀνανήψωσιν ἐκ τῆς τοῦ διαβόλου παγίδος,
  ἐζωγρημένοι ὑπʼ αὐτοῦ εἰς τὸ ἐκείνου θέλημα.
  <h3 id="second_epistle_to_timothy3">3</h3><span style=
  "color:#b00e23">(1)</span> Τοῦτο δὲ γίνωσκε ὅτι ἐν ἐσχάταις ἡμέραις
  ἐνστήσονται καιροὶ χαλεποί· <span style="color:#b00e23">(2)</span> ἔσονται
  γὰρ οἱ ἄνθρωποι φίλαυτοι, φιλάργυροι, ἀλαζόνες, ὑπερήφανοι, βλάσφημοι,
  γονεῦσιν ἀπειθεῖς, ἀχάριστοι, ἀνόσιοι, <span style="color:#b00e23">(3)</span>
  ἄστοργοι, ἄσπονδοι, διάβολοι, ἀκρατεῖς, ἀνήμεροι, ἀφιλάγαθοι, <span style=
  "color:#b00e23">(4)</span> προδόται, προπετεῖς, τετυφωμένοι, φιλήδονοι μᾶλλον
  ἢ φιλόθεοι, <span style="color:#b00e23">(5)</span> ἔχοντες μόρφωσιν εὐσεβείας
  τὴν δὲ δύναμιν αὐτῆς ἠρνημένοι· καὶ τούτους ἀποτρέπου. <span style=
  "color:#b00e23">(6)</span> ἐκ τούτων γάρ εἰσιν οἱ ἐνδύνοντες εἰς τὰς οἰκίας
  καὶ αἰχμαλωτίζοντες γυναικάρια σεσωρευμένα ἁμαρτίαις, ἀγόμενα ἐπιθυμίαις
  ποικίλαις, <span style="color:#b00e23">(7)</span> πάντοτε μανθάνοντα καὶ
  μηδέποτε εἰς ἐπίγνωσιν ἀληθείας ἐλθεῖν δυνάμενα. <span style=
  "color:#b00e23">(8)</span> ὃν τρόπον δὲ Ἰάννης καὶ Ἰαμβρῆς ἀντέστησαν Μωϋσεῖ,
  οὕτως καὶ οὗτοι ἀνθίστανται τῇ ἀληθείᾳ, ἄνθρωποι κατεφθαρμένοι τὸν νοῦν,
  ἀδόκιμοι περὶ τὴν πίστιν. <span style="color:#b00e23">(9)</span> ἀλλʼ οὐ
  προκόψουσιν ἐπὶ πλεῖον, ἡ γὰρ ἄνοια αὐτῶν ἔκδηλος ἔσται πᾶσιν, ὡς καὶ ἡ
  ἐκείνων ἐγένετο. <span style="color:#b00e23">(10)</span> Σὺ δὲ παρηκολούθησάς
  μου τῇ διδασκαλίᾳ, τῇ ἀγωγῇ, τῇ προθέσει, τῇ πίστει, τῇ μακροθυμίᾳ, τῇ ἀγάπῃ,
  τῇ ὑπομονῇ, <span style="color:#b00e23">(11)</span> τοῖς διωγμοῖς, τοῖς
  παθήμασιν, οἷά μοι ἐγένετο ἐν Ἀντιοχείᾳ, ἐν Ἰκονίῳ, ἐν Λύστροις, οἵους
  διωγμοὺς ὑπήνεγκα· καὶ ἐκ πάντων με ἐρρύσατο ὁ κύριος. <span style=
  "color:#b00e23">(12)</span> καὶ πάντες δὲ οἱ θέλοντες ζῆν εὐσεβῶς ἐν Χριστῷ
  Ἰησοῦ διωχθήσονται· <span style="color:#b00e23">(13)</span> πονηροὶ δὲ
  ἄνθρωποι καὶ γόητες προκόψουσιν ἐπὶ τὸ χεῖρον, πλανῶντες καὶ πλανώμενοι.
  <span style="color:#b00e23">(14)</span> σὺ δὲ μένε ἐν οἷς ἔμαθες καὶ
  ἐπιστώθης, εἰδὼς παρὰ τίνων ἔμαθες, <span style="color:#b00e23">(15)</span>
  καὶ ὅτι ἀπὸ βρέφους ἱερὰ γράμματα οἶδας, τὰ δυνάμενά σε σοφίσαι εἰς σωτηρίαν
  διὰ πίστεως τῆς ἐν Χριστῷ Ἰησοῦ· <span style="color:#b00e23">(16)</span> πᾶσα
  γραφὴ θεόπνευστος καὶ ὠφέλιμος πρὸς διδασκαλίαν, πρὸς ἐλεγμόν, πρὸς
  ἐπανόρθωσιν, πρὸς παιδείαν τὴν ἐν δικαιοσύνῃ, <span style=
  "color:#b00e23">(17)</span> ἵνα ἄρτιος ᾖ ὁ τοῦ θεοῦ ἄνθρωπος, πρὸς πᾶν ἔργον
  ἀγαθὸν ἐξηρτισμένος.
  <h3 id="second_epistle_to_timothy4">4</h3><span style=
  "color:#b00e23">(1)</span> Διαμαρτύρομαι ἐνώπιον τοῦ θεοῦ καὶ Χριστοῦ Ἰησοῦ,
  τοῦ μέλλοντος κρίνειν ζῶντας καὶ νεκρούς, καὶ τὴν ἐπιφάνειαν αὐτοῦ καὶ τὴν
  βασιλείαν αὐτοῦ· <span style="color:#b00e23">(2)</span> κήρυξον τὸν λόγον,
  ἐπίστηθι εὐκαίρως ἀκαίρως, ἔλεγξον, ἐπιτίμησον, παρακάλεσον, ἐν πάσῃ
  μακροθυμίᾳ καὶ διδαχῇ. <span style="color:#b00e23">(3)</span> ἔσται γὰρ
  καιρὸς ὅτε τῆς ὑγιαινούσης διδασκαλίας οὐκ ἀνέξονται, ἀλλὰ κατὰ τὰς ἰδίας
  ἐπιθυμίας ἑαυτοῖς ἐπισωρεύσουσιν διδασκάλους κνηθόμενοι τὴν ἀκοήν,
  <span style="color:#b00e23">(4)</span> καὶ ἀπὸ μὲν τῆς ἀληθείας τὴν ἀκοὴν
  ἀποστρέψουσιν, ἐπὶ δὲ τοὺς μύθους ἐκτραπήσονται. <span style=
  "color:#b00e23">(5)</span> σὺ δὲ νῆφε ἐν πᾶσιν, κακοπάθησον, ἔργον ποίησον
  εὐαγγελιστοῦ, τὴν διακονίαν σου πληροφόρησον. <span style=
  "color:#b00e23">(6)</span> Ἐγὼ γὰρ ἤδη σπένδομαι, καὶ ὁ καιρὸς τῆς ἀναλύσεώς
  μου ἐφέστηκεν. <span style="color:#b00e23">(7)</span> τὸν καλὸν ἀγῶνα
  ἠγώνισμαι, τὸν δρόμον τετέλεκα, τὴν πίστιν τετήρηκα· <span style=
  "color:#b00e23">(8)</span> λοιπὸν ἀπόκειταί μοι ὁ τῆς δικαιοσύνης στέφανος,
  ὃν ἀποδώσει μοι ὁ κύριος ἐν ἐκείνῃ τῇ ἡμέρᾳ, ὁ δίκαιος κριτής, οὐ μόνον δὲ
  ἐμοὶ ἀλλὰ καὶ πᾶσιν τοῖς ἠγαπηκόσι τὴν ἐπιφάνειαν αὐτοῦ. <span style=
  "color:#b00e23">(9)</span> Σπούδασον ἐλθεῖν πρός με ταχέως· <span style=
  "color:#b00e23">(10)</span> Δημᾶς γάρ με ἐγκατέλιπεν ἀγαπήσας τὸν νῦν αἰῶνα,
  καὶ ἐπορεύθη εἰς Θεσσαλονίκην, Κρήσκης εἰς Γαλατίαν, Τίτος εἰς Δαλματίαν·
  <span style="color:#b00e23">(11)</span> Λουκᾶς ἐστιν μόνος μετʼ ἐμοῦ. Μᾶρκον
  ἀναλαβὼν ἄγε μετὰ σεαυτοῦ, ἔστιν γάρ μοι εὔχρηστος εἰς διακονίαν,
  <span style="color:#b00e23">(12)</span> Τυχικὸν δὲ ἀπέστειλα εἰς Ἔφεσον.
  <span style="color:#b00e23">(13)</span> τὸν φαιλόνην, ὃν ἀπέλιπον ἐν Τρῳάδι
  παρὰ Κάρπῳ, ἐρχόμενος φέρε, καὶ τὰ βιβλία, μάλιστα τὰς μεμβράνας.
  <span style="color:#b00e23">(14)</span> Ἀλέξανδρος ὁ χαλκεὺς πολλά μοι κακὰ
  ἐνεδείξατο—ἀποδώσει αὐτῷ ὁ κύριος κατὰ τὰ ἔργα αὐτοῦ— <span style=
  "color:#b00e23">(15)</span> ὃν καὶ σὺ φυλάσσου, λίαν γὰρ ἀντέστη τοῖς
  ἡμετέροις λόγοις. <span style="color:#b00e23">(16)</span> Ἐν τῇ πρώτῃ μου
  ἀπολογίᾳ οὐδείς μοι παρεγένετο, ἀλλὰ πάντες με ἐγκατέλιπον—μὴ αὐτοῖς
  λογισθείη— <span style="color:#b00e23">(17)</span> ὁ δὲ κύριός μοι παρέστη
  καὶ ἐνεδυνάμωσέν με, ἵνα διʼ ἐμοῦ τὸ κήρυγμα πληροφορηθῇ καὶ ἀκούσωσιν πάντα
  τὰ ἔθνη, καὶ ἐρρύσθην ἐκ στόματος λέοντος. <span style=
  "color:#b00e23">(18)</span> ῥύσεταί με ὁ κύριος ἀπὸ παντὸς ἔργου πονηροῦ καὶ
  σώσει εἰς τὴν βασιλείαν αὐτοῦ τὴν ἐπουράνιον· ᾧ ἡ δόξα εἰς τοὺς αἰῶνας τῶν
  αἰώνων, ἀμήν. <span style="color:#b00e23">(19)</span> Ἄσπασαι Πρίσκαν καὶ
  Ἀκύλαν καὶ τὸν Ὀνησιφόρου οἶκον. <span style="color:#b00e23">(20)</span>
  Ἔραστος ἔμεινεν ἐν Κορίνθῳ, Τρόφιμον δὲ ἀπέλιπον ἐν Μιλήτῳ ἀσθενοῦντα.
  <span style="color:#b00e23">(21)</span> Σπούδασον πρὸ χειμῶνος ἐλθεῖν.
  Ἀσπάζεταί σε Εὔβουλος καὶ Πούδης καὶ Λίνος καὶ Κλαυδία καὶ οἱ ἀδελφοὶ πάντες.
  <span style="color:#b00e23">(22)</span> Ὁ κύριος μετὰ τοῦ πνεύματός σου. ἡ
  χάρις μεθʼ ὑμῶν.
</body>
</html>
