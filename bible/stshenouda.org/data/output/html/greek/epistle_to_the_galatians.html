<!DOCTYPE html>
<html>
<head>
  <title>Epistle to the Galatians</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_to_the_galatians">Epistle to the Galatians</h2>
  <a href="#epistle_to_the_galatians1">1</a> <a href=
  "#epistle_to_the_galatians2">2</a> <a href="#epistle_to_the_galatians3">3</a>
  <a href="#epistle_to_the_galatians4">4</a> <a href=
  "#epistle_to_the_galatians5">5</a> <a href="#epistle_to_the_galatians6">6</a>
  <h3 id="epistle_to_the_galatians1">1</h3>

  <p><span style="color:#b00e23">(1)</span> Παῦλος ἀπόστολος, οὐκ ἀπʼ ἀνθρώπων
  οὐδὲ διʼ ἀνθρώπου ἀλλὰ διὰ Ἰησοῦ Χριστοῦ καὶ θεοῦ πατρὸς τοῦ ἐγείραντος αὐτὸν
  ἐκ νεκρῶν, <span style="color:#b00e23">(2)</span> καὶ οἱ σὺν ἐμοὶ πάντες
  ἀδελφοί, ταῖς ἐκκλησίαις τῆς Γαλατίας· <span style="color:#b00e23">(3)</span>
  χάρις ὑμῖν καὶ εἰρήνη ἀπὸ θεοῦ πατρὸς καὶ κυρίου ἡμῶν Ἰησοῦ Χριστοῦ,
  <span style="color:#b00e23">(4)</span> τοῦ δόντος ἑαυτὸν ὑπὲρ τῶν ἁμαρτιῶν
  ἡμῶν ὅπως ἐξέληται ἡμᾶς ἐκ τοῦ αἰῶνος τοῦ ἐνεστῶτος πονηροῦ κατὰ τὸ θέλημα
  τοῦ θεοῦ καὶ πατρὸς ἡμῶν, <span style="color:#b00e23">(5)</span> ᾧ ἡ δόξα εἰς
  τοὺς αἰῶνας τῶν αἰώνων· ἀμήν. <span style="color:#b00e23">(6)</span> Θαυμάζω
  ὅτι οὕτως ταχέως μετατίθεσθε ἀπὸ τοῦ καλέσαντος ὑμᾶς ἐν χάριτι Χριστοῦ εἰς
  ἕτερον εὐαγγέλιον, <span style="color:#b00e23">(7)</span> ὃ οὐκ ἔστιν ἄλλο·
  εἰ μή τινές εἰσιν οἱ ταράσσοντες ὑμᾶς καὶ θέλοντες μεταστρέψαι τὸ εὐαγγέλιον
  τοῦ Χριστοῦ. <span style="color:#b00e23">(8)</span> ἀλλὰ καὶ ἐὰν ἡμεῖς ἢ
  ἄγγελος ἐξ οὐρανοῦ εὐαγγελίζηται ὑμῖν παρʼ ὃ εὐηγγελισάμεθα ὑμῖν, ἀνάθεμα
  ἔστω. <span style="color:#b00e23">(9)</span> ὡς προειρήκαμεν, καὶ ἄρτι πάλιν
  λέγω, εἴ τις ὑμᾶς εὐαγγελίζεται παρʼ ὃ παρελάβετε, ἀνάθεμα ἔστω. <span style=
  "color:#b00e23">(10)</span> Ἄρτι γὰρ ἀνθρώπους πείθω ἢ τὸν θεόν; ἢ ζητῶ
  ἀνθρώποις ἀρέσκειν; εἰ ἔτι ἀνθρώποις ἤρεσκον, Χριστοῦ δοῦλος οὐκ ἂν ἤμην.
  <span style="color:#b00e23">(11)</span> Γνωρίζω γὰρ ὑμῖν, ἀδελφοί, τὸ
  εὐαγγέλιον τὸ εὐαγγελισθὲν ὑπʼ ἐμοῦ ὅτι οὐκ ἔστιν κατὰ ἄνθρωπον· <span style=
  "color:#b00e23">(12)</span> οὐδὲ γὰρ ἐγὼ παρὰ ἀνθρώπου παρέλαβον αὐτό, οὔτε
  ἐδιδάχθην, ἀλλὰ διʼ ἀποκαλύψεως Ἰησοῦ Χριστοῦ. <span style=
  "color:#b00e23">(13)</span> Ἠκούσατε γὰρ τὴν ἐμὴν ἀναστροφήν ποτε ἐν τῷ
  Ἰουδαϊσμῷ, ὅτι καθʼ ὑπερβολὴν ἐδίωκον τὴν ἐκκλησίαν τοῦ θεοῦ καὶ ἐπόρθουν
  αὐτήν, <span style="color:#b00e23">(14)</span> καὶ προέκοπτον ἐν τῷ Ἰουδαϊσμῷ
  ὑπὲρ πολλοὺς συνηλικιώτας ἐν τῷ γένει μου, περισσοτέρως ζηλωτὴς ὑπάρχων τῶν
  πατρικῶν μου παραδόσεων. <span style="color:#b00e23">(15)</span> ὅτε δὲ
  εὐδόκησεν ὁ ἀφορίσας με ἐκ κοιλίας μητρός μου καὶ καλέσας διὰ τῆς χάριτος
  αὐτοῦ <span style="color:#b00e23">(16)</span> ἀποκαλύψαι τὸν υἱὸν αὐτοῦ ἐν
  ἐμοὶ ἵνα εὐαγγελίζωμαι αὐτὸν ἐν τοῖς ἔθνεσιν, εὐθέως οὐ προσανεθέμην σαρκὶ
  καὶ αἵματι, <span style="color:#b00e23">(17)</span> οὐδὲ ἀνῆλθον εἰς
  Ἱεροσόλυμα πρὸς τοὺς πρὸ ἐμοῦ ἀποστόλους, ἀλλὰ ἀπῆλθον εἰς Ἀραβίαν, καὶ πάλιν
  ὑπέστρεψα εἰς Δαμασκόν. <span style="color:#b00e23">(18)</span> Ἔπειτα μετὰ
  ἔτη τρία ἀνῆλθον εἰς Ἱεροσόλυμα ἱστορῆσαι Κηφᾶν, καὶ ἐπέμεινα πρὸς αὐτὸν
  ἡμέρας δεκαπέντε· <span style="color:#b00e23">(19)</span> ἕτερον δὲ τῶν
  ἀποστόλων οὐκ εἶδον, εἰ μὴ Ἰάκωβον τὸν ἀδελφὸν τοῦ κυρίου. <span style=
  "color:#b00e23">(20)</span> ἃ δὲ γράφω ὑμῖν, ἰδοὺ ἐνώπιον τοῦ θεοῦ ὅτι οὐ
  ψεύδομαι. <span style="color:#b00e23">(21)</span> ἔπειτα ἦλθον εἰς τὰ κλίματα
  τῆς Συρίας καὶ τῆς Κιλικίας. <span style="color:#b00e23">(22)</span> ἤμην δὲ
  ἀγνοούμενος τῷ προσώπῳ ταῖς ἐκκλησίαις τῆς Ἰουδαίας ταῖς ἐν Χριστῷ,
  <span style="color:#b00e23">(23)</span> μόνον δὲ ἀκούοντες ἦσαν ὅτι Ὁ διώκων
  ἡμᾶς ποτε νῦν εὐαγγελίζεται τὴν πίστιν ἥν ποτε ἐπόρθει, <span style=
  "color:#b00e23">(24)</span> καὶ ἐδόξαζον ἐν ἐμοὶ τὸν θεόν.</p>

  <h3 id="epistle_to_the_galatians2">2</h3>

  <p><span style="color:#b00e23">(1)</span> Ἔπειτα διὰ δεκατεσσάρων ἐτῶν πάλιν
  ἀνέβην εἰς Ἱεροσόλυμα μετὰ Βαρναβᾶ συμπαραλαβὼν καὶ Τίτον· <span style=
  "color:#b00e23">(2)</span> ἀνέβην δὲ κατὰ ἀποκάλυψιν· καὶ ἀνεθέμην αὐτοῖς τὸ
  εὐαγγέλιον ὃ κηρύσσω ἐν τοῖς ἔθνεσιν, κατʼ ἰδίαν δὲ τοῖς δοκοῦσιν, μή πως εἰς
  κενὸν τρέχω ἢ ἔδραμον. <span style="color:#b00e23">(3)</span> ἀλλʼ οὐδὲ Τίτος
  ὁ σὺν ἐμοί, Ἕλλην ὤν, ἠναγκάσθη περιτμηθῆναι· <span style=
  "color:#b00e23">(4)</span> διὰ δὲ τοὺς παρεισάκτους ψευδαδέλφους, οἵτινες
  παρεισῆλθον κατασκοπῆσαι τὴν ἐλευθερίαν ἡμῶν ἣν ἔχομεν ἐν Χριστῷ Ἰησοῦ, ἵνα
  ἡμᾶς καταδουλώσουσιν— <span style="color:#b00e23">(5)</span> οἷς οὐδὲ πρὸς
  ὥραν εἴξαμεν τῇ ὑποταγῇ, ἵνα ἡ ἀλήθεια τοῦ εὐαγγελίου διαμείνῃ πρὸς ὑμᾶς.
  <span style="color:#b00e23">(6)</span> ἀπὸ δὲ τῶν δοκούντων εἶναί τι—ὁποῖοί
  ποτε ἦσαν οὐδέν μοι διαφέρει· πρόσωπον θεὸς ἀνθρώπου οὐ λαμβάνει—ἐμοὶ γὰρ οἱ
  δοκοῦντες οὐδὲν προσανέθεντο, <span style="color:#b00e23">(7)</span> ἀλλὰ
  τοὐναντίον ἰδόντες ὅτι πεπίστευμαι τὸ εὐαγγέλιον τῆς ἀκροβυστίας καθὼς Πέτρος
  τῆς περιτομῆς, <span style="color:#b00e23">(8)</span> ὁ γὰρ ἐνεργήσας Πέτρῳ
  εἰς ἀποστολὴν τῆς περιτομῆς ἐνήργησεν καὶ ἐμοὶ εἰς τὰ ἔθνη, <span style=
  "color:#b00e23">(9)</span> καὶ γνόντες τὴν χάριν τὴν δοθεῖσάν μοι, Ἰάκωβος
  καὶ Κηφᾶς καὶ Ἰωάννης, οἱ δοκοῦντες στῦλοι εἶναι, δεξιὰς ἔδωκαν ἐμοὶ καὶ
  Βαρναβᾷ κοινωνίας, ἵνα ἡμεῖς εἰς τὰ ἔθνη, αὐτοὶ δὲ εἰς τὴν περιτομήν·
  <span style="color:#b00e23">(10)</span> μόνον τῶν πτωχῶν ἵνα μνημονεύωμεν, ὃ
  καὶ ἐσπούδασα αὐτὸ τοῦτο ποιῆσαι. <span style="color:#b00e23">(11)</span> Ὅτε
  δὲ ἦλθεν Κηφᾶς εἰς Ἀντιόχειαν, κατὰ πρόσωπον αὐτῷ ἀντέστην, ὅτι κατεγνωσμένος
  ἦν· <span style="color:#b00e23">(12)</span> πρὸ τοῦ γὰρ ἐλθεῖν τινας ἀπὸ
  Ἰακώβου μετὰ τῶν ἐθνῶν συνήσθιεν· ὅτε δὲ ἦλθον, ὑπέστελλεν καὶ ἀφώριζεν
  ἑαυτόν, φοβούμενος τοὺς ἐκ περιτομῆς. <span style="color:#b00e23">(13)</span>
  καὶ συνυπεκρίθησαν αὐτῷ καὶ οἱ λοιποὶ Ἰουδαῖοι, ὥστε καὶ Βαρναβᾶς συναπήχθη
  αὐτῶν τῇ ὑποκρίσει. <span style="color:#b00e23">(14)</span> ἀλλʼ ὅτε εἶδον
  ὅτι οὐκ ὀρθοποδοῦσιν πρὸς τὴν ἀλήθειαν τοῦ εὐαγγελίου, εἶπον τῷ Κηφᾷ
  ἔμπροσθεν πάντων· Εἰ σὺ Ἰουδαῖος ὑπάρχων ἐθνικῶς καὶ οὐκ Ἰουδαϊκῶς ζῇς, πῶς
  τὰ ἔθνη ἀναγκάζεις Ἰουδαΐζειν; <span style="color:#b00e23">(15)</span> Ἡμεῖς
  φύσει Ἰουδαῖοι καὶ οὐκ ἐξ ἐθνῶν ἁμαρτωλοί, <span style=
  "color:#b00e23">(16)</span> εἰδότες δὲ ὅτι οὐ δικαιοῦται ἄνθρωπος ἐξ ἔργων
  νόμου ἐὰν μὴ διὰ πίστεως Ἰησοῦ Χριστοῦ, καὶ ἡμεῖς εἰς Χριστὸν Ἰησοῦν
  ἐπιστεύσαμεν, ἵνα δικαιωθῶμεν ἐκ πίστεως Χριστοῦ καὶ οὐκ ἐξ ἔργων νόμου, ὅτι
  ἐξ ἔργων νόμου οὐ δικαιωθήσεται πᾶσα σάρξ. <span style=
  "color:#b00e23">(17)</span> εἰ δὲ ζητοῦντες δικαιωθῆναι ἐν Χριστῷ εὑρέθημεν
  καὶ αὐτοὶ ἁμαρτωλοί, ἆρα Χριστὸς ἁμαρτίας διάκονος; μὴ γένοιτο· <span style=
  "color:#b00e23">(18)</span> εἰ γὰρ ἃ κατέλυσα ταῦτα πάλιν οἰκοδομῶ, παραβάτην
  ἐμαυτὸν συνιστάνω. <span style="color:#b00e23">(19)</span> ἐγὼ γὰρ διὰ νόμου
  νόμῳ ἀπέθανον ἵνα θεῷ ζήσω· Χριστῷ συνεσταύρωμαι· <span style=
  "color:#b00e23">(20)</span> ζῶ δὲ οὐκέτι ἐγώ, ζῇ δὲ ἐν ἐμοὶ Χριστός· ὃ δὲ νῦν
  ζῶ ἐν σαρκί, ἐν πίστει ζῶ τῇ τοῦ υἱοῦ τοῦ θεοῦ τοῦ ἀγαπήσαντός με καὶ
  παραδόντος ἑαυτὸν ὑπὲρ ἐμοῦ. <span style="color:#b00e23">(21)</span> οὐκ
  ἀθετῶ τὴν χάριν τοῦ θεοῦ· εἰ γὰρ διὰ νόμου δικαιοσύνη, ἄρα Χριστὸς δωρεὰν
  ἀπέθανεν.</p>

  <h3 id="epistle_to_the_galatians3">3</h3>

  <p><span style="color:#b00e23">(1)</span> Ὦ ἀνόητοι Γαλάται, τίς ὑμᾶς
  ἐβάσκανεν, οἷς κατʼ ὀφθαλμοὺς Ἰησοῦς Χριστὸς προεγράφη ἐσταυρωμένος;
  <span style="color:#b00e23">(2)</span> τοῦτο μόνον θέλω μαθεῖν ἀφʼ ὑμῶν, ἐξ
  ἔργων νόμου τὸ πνεῦμα ἐλάβετε ἢ ἐξ ἀκοῆς πίστεως; <span style=
  "color:#b00e23">(3)</span> οὕτως ἀνόητοί ἐστε; ἐναρξάμενοι πνεύματι νῦν σαρκὶ
  ἐπιτελεῖσθε; <span style="color:#b00e23">(4)</span> τοσαῦτα ἐπάθετε εἰκῇ; εἴ
  γε καὶ εἰκῇ. <span style="color:#b00e23">(5)</span> ὁ οὖν ἐπιχορηγῶν ὑμῖν τὸ
  πνεῦμα καὶ ἐνεργῶν δυνάμεις ἐν ὑμῖν ἐξ ἔργων νόμου ἢ ἐξ ἀκοῆς πίστεως;
  <span style="color:#b00e23">(6)</span> καθὼς Ἀβραὰμ ἐπίστευσεν τῷ θεῷ, καὶ
  ἐλογίσθη αὐτῷ εἰς δικαιοσύνην. <span style="color:#b00e23">(7)</span>
  Γινώσκετε ἄρα ὅτι οἱ ἐκ πίστεως, οὗτοι υἱοί εἰσιν Ἀβραάμ. <span style=
  "color:#b00e23">(8)</span> προϊδοῦσα δὲ ἡ γραφὴ ὅτι ἐκ πίστεως δικαιοῖ τὰ
  ἔθνη ὁ θεὸς προευηγγελίσατο τῷ Ἀβραὰμ ὅτι Ἐνευλογηθήσονται ἐν σοὶ πάντα τὰ
  ἔθνη. <span style="color:#b00e23">(9)</span> ὥστε οἱ ἐκ πίστεως εὐλογοῦνται
  σὺν τῷ πιστῷ Ἀβραάμ. <span style="color:#b00e23">(10)</span> Ὅσοι γὰρ ἐξ
  ἔργων νόμου εἰσὶν ὑπὸ κατάραν εἰσίν, γέγραπται γὰρ ὅτι Ἐπικατάρατος πᾶς ὃς
  οὐκ ἐμμένει πᾶσιν τοῖς γεγραμμένοις ἐν τῷ βιβλίῳ τοῦ νόμου τοῦ ποιῆσαι αὐτά.
  <span style="color:#b00e23">(11)</span> ὅτι δὲ ἐν νόμῳ οὐδεὶς δικαιοῦται παρὰ
  τῷ θεῷ δῆλον, ὅτι Ὁ δίκαιος ἐκ πίστεως ζήσεται, <span style=
  "color:#b00e23">(12)</span> ὁ δὲ νόμος οὐκ ἔστιν ἐκ πίστεως, ἀλλʼ· Ὁ ποιήσας
  αὐτὰ ζήσεται ἐν αὐτοῖς. <span style="color:#b00e23">(13)</span> Χριστὸς ἡμᾶς
  ἐξηγόρασεν ἐκ τῆς κατάρας τοῦ νόμου γενόμενος ὑπὲρ ἡμῶν κατάρα, ὅτι
  γέγραπται· Ἐπικατάρατος πᾶς ὁ κρεμάμενος ἐπὶ ξύλου, <span style=
  "color:#b00e23">(14)</span> ἵνα εἰς τὰ ἔθνη ἡ εὐλογία τοῦ Ἀβραὰμ γένηται ἐν
  Χριστῷ Ἰησοῦ, ἵνα τὴν ἐπαγγελίαν τοῦ πνεύματος λάβωμεν διὰ τῆς πίστεως.
  <span style="color:#b00e23">(15)</span> Ἀδελφοί, κατὰ ἄνθρωπον λέγω· ὅμως
  ἀνθρώπου κεκυρωμένην διαθήκην οὐδεὶς ἀθετεῖ ἢ ἐπιδιατάσσεται. <span style=
  "color:#b00e23">(16)</span> τῷ δὲ Ἀβραὰμ ἐρρέθησαν αἱ ἐπαγγελίαι καὶ τῷ
  σπέρματι αὐτοῦ· οὐ λέγει· Καὶ τοῖς σπέρμασιν, ὡς ἐπὶ πολλῶν, ἀλλʼ ὡς ἐφʼ
  ἑνός· Καὶ τῷ σπέρματί σου, ὅς ἐστιν Χριστός. <span style=
  "color:#b00e23">(17)</span> τοῦτο δὲ λέγω· διαθήκην προκεκυρωμένην ὑπὸ τοῦ
  θεοῦ ὁ μετὰ τετρακόσια καὶ τριάκοντα ἔτη γεγονὼς νόμος οὐκ ἀκυροῖ, εἰς τὸ
  καταργῆσαι τὴν ἐπαγγελίαν. <span style="color:#b00e23">(18)</span> εἰ γὰρ ἐκ
  νόμου ἡ κληρονομία, οὐκέτι ἐξ ἐπαγγελίας· τῷ δὲ Ἀβραὰμ διʼ ἐπαγγελίας
  κεχάρισται ὁ θεός. <span style="color:#b00e23">(19)</span> Τί οὖν ὁ νόμος;
  τῶν παραβάσεων χάριν προσετέθη, ἄχρις οὗ ἔλθῃ τὸ σπέρμα ᾧ ἐπήγγελται,
  διαταγεὶς διʼ ἀγγέλων ἐν χειρὶ μεσίτου· <span style=
  "color:#b00e23">(20)</span> ὁ δὲ μεσίτης ἑνὸς οὐκ ἔστιν, ὁ δὲ θεὸς εἷς ἐστιν.
  <span style="color:#b00e23">(21)</span> Ὁ οὖν νόμος κατὰ τῶν ἐπαγγελιῶν τοῦ
  θεοῦ; μὴ γένοιτο· εἰ γὰρ ἐδόθη νόμος ὁ δυνάμενος ζῳοποιῆσαι, ὄντως ἐκ νόμου
  ἂν ἦν ἡ δικαιοσύνη. <span style="color:#b00e23">(22)</span> ἀλλὰ συνέκλεισεν
  ἡ γραφὴ τὰ πάντα ὑπὸ ἁμαρτίαν ἵνα ἡ ἐπαγγελία ἐκ πίστεως Ἰησοῦ Χριστοῦ δοθῇ
  τοῖς πιστεύουσιν. <span style="color:#b00e23">(23)</span> Πρὸ τοῦ δὲ ἐλθεῖν
  τὴν πίστιν ὑπὸ νόμον ἐφρουρούμεθα συγκλειόμενοι εἰς τὴν μέλλουσαν πίστιν
  ἀποκαλυφθῆναι. <span style="color:#b00e23">(24)</span> ὥστε ὁ νόμος
  παιδαγωγὸς ἡμῶν γέγονεν εἰς Χριστόν, ἵνα ἐκ πίστεως δικαιωθῶμεν· <span style=
  "color:#b00e23">(25)</span> ἐλθούσης δὲ τῆς πίστεως οὐκέτι ὑπὸ παιδαγωγόν
  ἐσμεν. <span style="color:#b00e23">(26)</span> πάντες γὰρ υἱοὶ θεοῦ ἐστε διὰ
  τῆς πίστεως ἐν Χριστῷ Ἰησοῦ. <span style="color:#b00e23">(27)</span> ὅσοι γὰρ
  εἰς Χριστὸν ἐβαπτίσθητε, Χριστὸν ἐνεδύσασθε· <span style=
  "color:#b00e23">(28)</span> οὐκ ἔνι Ἰουδαῖος οὐδὲ Ἕλλην, οὐκ ἔνι δοῦλος οὐδὲ
  ἐλεύθερος, οὐκ ἔνι ἄρσεν καὶ θῆλυ· πάντες γὰρ ὑμεῖς εἷς ἐστε ἐν Χριστῷ Ἰησοῦ.
  <span style="color:#b00e23">(29)</span> εἰ δὲ ὑμεῖς Χριστοῦ, ἄρα τοῦ Ἀβραὰμ
  σπέρμα ἐστέ, κατʼ ἐπαγγελίαν κληρονόμοι.</p>

  <h3 id="epistle_to_the_galatians4">4</h3>

  <p><span style="color:#b00e23">(1)</span> Λέγω δέ, ἐφʼ ὅσον χρόνον ὁ
  κληρονόμος νήπιός ἐστιν, οὐδὲν διαφέρει δούλου κύριος πάντων ὤν, <span style=
  "color:#b00e23">(2)</span> ἀλλὰ ὑπὸ ἐπιτρόπους ἐστὶ καὶ οἰκονόμους ἄχρι τῆς
  προθεσμίας τοῦ πατρός. <span style="color:#b00e23">(3)</span> οὕτως καὶ
  ἡμεῖς, ὅτε ἦμεν νήπιοι, ὑπὸ τὰ στοιχεῖα τοῦ κόσμου ἤμεθα δεδουλωμένοι·
  <span style="color:#b00e23">(4)</span> ὅτε δὲ ἦλθεν τὸ πλήρωμα τοῦ χρόνου,
  ἐξαπέστειλεν ὁ θεὸς τὸν υἱὸν αὐτοῦ, γενόμενον ἐκ γυναικός, γενόμενον ὑπὸ
  νόμον, <span style="color:#b00e23">(5)</span> ἵνα τοὺς ὑπὸ νόμον ἐξαγοράσῃ,
  ἵνα τὴν υἱοθεσίαν ἀπολάβωμεν. <span style="color:#b00e23">(6)</span> ὅτι δέ
  ἐστε υἱοί, ἐξαπέστειλεν ὁ θεὸς τὸ πνεῦμα τοῦ υἱοῦ αὐτοῦ εἰς τὰς καρδίας ἡμῶν,
  κρᾶζον· Αββα ὁ πατήρ. <span style="color:#b00e23">(7)</span> ὥστε οὐκέτι εἶ
  δοῦλος ἀλλὰ υἱός· εἰ δὲ υἱός, καὶ κληρονόμος διὰ θεοῦ. <span style=
  "color:#b00e23">(8)</span> Ἀλλὰ τότε μὲν οὐκ εἰδότες θεὸν ἐδουλεύσατε τοῖς
  φύσει μὴ οὖσι θεοῖς· <span style="color:#b00e23">(9)</span> νῦν δὲ γνόντες
  θεόν, μᾶλλον δὲ γνωσθέντες ὑπὸ θεοῦ, πῶς ἐπιστρέφετε πάλιν ἐπὶ τὰ ἀσθενῆ καὶ
  πτωχὰ στοιχεῖα, οἷς πάλιν ἄνωθεν δουλεύειν θέλετε; <span style=
  "color:#b00e23">(10)</span> ἡμέρας παρατηρεῖσθε καὶ μῆνας καὶ καιροὺς καὶ
  ἐνιαυτούς. <span style="color:#b00e23">(11)</span> φοβοῦμαι ὑμᾶς μή πως εἰκῇ
  κεκοπίακα εἰς ὑμᾶς. <span style="color:#b00e23">(12)</span> Γίνεσθε ὡς ἐγώ,
  ὅτι κἀγὼ ὡς ὑμεῖς, ἀδελφοί, δέομαι ὑμῶν. οὐδέν με ἠδικήσατε· <span style=
  "color:#b00e23">(13)</span> οἴδατε δὲ ὅτι διʼ ἀσθένειαν τῆς σαρκὸς
  εὐηγγελισάμην ὑμῖν τὸ πρότερον, <span style="color:#b00e23">(14)</span> καὶ
  τὸν πειρασμὸν ὑμῶν ἐν τῇ σαρκί μου οὐκ ἐξουθενήσατε οὐδὲ ἐξεπτύσατε, ἀλλὰ ὡς
  ἄγγελον θεοῦ ἐδέξασθέ με, ὡς Χριστὸν Ἰησοῦν. <span style=
  "color:#b00e23">(15)</span> ποῦ οὖν ὁ μακαρισμὸς ὑμῶν; μαρτυρῶ γὰρ ὑμῖν ὅτι
  εἰ δυνατὸν τοὺς ὀφθαλμοὺς ὑμῶν ἐξορύξαντες ἐδώκατέ μοι. <span style=
  "color:#b00e23">(16)</span> ὥστε ἐχθρὸς ὑμῶν γέγονα ἀληθεύων ὑμῖν;
  <span style="color:#b00e23">(17)</span> ζηλοῦσιν ὑμᾶς οὐ καλῶς, ἀλλὰ
  ἐκκλεῖσαι ὑμᾶς θέλουσιν, ἵνα αὐτοὺς ζηλοῦτε. <span style=
  "color:#b00e23">(18)</span> καλὸν δὲ ζηλοῦσθαι ἐν καλῷ πάντοτε, καὶ μὴ μόνον
  ἐν τῷ παρεῖναί με πρὸς ὑμᾶς, <span style="color:#b00e23">(19)</span> τέκνα
  μου, οὓς πάλιν ὠδίνω μέχρις οὗ μορφωθῇ Χριστὸς ἐν ὑμῖν· <span style=
  "color:#b00e23">(20)</span> ἤθελον δὲ παρεῖναι πρὸς ὑμᾶς ἄρτι, καὶ ἀλλάξαι
  τὴν φωνήν μου, ὅτι ἀποροῦμαι ἐν ὑμῖν. <span style="color:#b00e23">(21)</span>
  Λέγετέ μοι, οἱ ὑπὸ νόμον θέλοντες εἶναι, τὸν νόμον οὐκ ἀκούετε; <span style=
  "color:#b00e23">(22)</span> γέγραπται γὰρ ὅτι Ἀβραὰμ δύο υἱοὺς ἔσχεν, ἕνα ἐκ
  τῆς παιδίσκης καὶ ἕνα ἐκ τῆς ἐλευθέρας· <span style=
  "color:#b00e23">(23)</span> ἀλλʼ ὁ μὲν ἐκ τῆς παιδίσκης κατὰ σάρκα
  γεγέννηται, ὁ δὲ ἐκ τῆς ἐλευθέρας διʼ ἐπαγγελίας. <span style=
  "color:#b00e23">(24)</span> ἅτινά ἐστιν ἀλληγορούμενα· αὗται γάρ εἰσιν δύο
  διαθῆκαι, μία μὲν ἀπὸ ὄρους Σινᾶ, εἰς δουλείαν γεννῶσα, ἥτις ἐστὶν Ἁγάρ,
  <span style="color:#b00e23">(25)</span> τὸ δὲ Ἁγὰρ Σινᾶ ὄρος ἐστὶν ἐν τῇ
  Ἀραβίᾳ, συστοιχεῖ δὲ τῇ νῦν Ἰερουσαλήμ, δουλεύει γὰρ μετὰ τῶν τέκνων αὐτῆς·
  <span style="color:#b00e23">(26)</span> ἡ δὲ ἄνω Ἰερουσαλὴμ ἐλευθέρα ἐστίν,
  ἥτις ἐστὶν μήτηρ ἡμῶν· <span style="color:#b00e23">(27)</span> γέγραπται γάρ·
  Εὐφράνθητι, στεῖρα ἡ οὐ τίκτουσα, ῥῆξον καὶ βόησον, ἡ οὐκ ὠδίνουσα· ὅτι πολλὰ
  τὰ τέκνα τῆς ἐρήμου μᾶλλον ἢ τῆς ἐχούσης τὸν ἄνδρα. <span style=
  "color:#b00e23">(28)</span> ὑμεῖς δέ, ἀδελφοί, κατὰ Ἰσαὰκ ἐπαγγελίας τέκνα
  ἐστέ· <span style="color:#b00e23">(29)</span> ἀλλʼ ὥσπερ τότε ὁ κατὰ σάρκα
  γεννηθεὶς ἐδίωκε τὸν κατὰ πνεῦμα, οὕτως καὶ νῦν. <span style=
  "color:#b00e23">(30)</span> ἀλλὰ τί λέγει ἡ γραφή; Ἔκβαλε τὴν παιδίσκην καὶ
  τὸν υἱὸν αὐτῆς, οὐ γὰρ μὴ κληρονομήσει ὁ υἱὸς τῆς παιδίσκης μετὰ τοῦ υἱοῦ τῆς
  ἐλευθέρας. <span style="color:#b00e23">(31)</span> διό, ἀδελφοί, οὐκ ἐσμὲν
  παιδίσκης τέκνα ἀλλὰ τῆς ἐλευθέρας.</p>

  <h3 id="epistle_to_the_galatians5">5</h3>

  <p><span style="color:#b00e23">(1)</span> τῇ ἐλευθερίᾳ ἡμᾶς Χριστὸς
  ἠλευθέρωσεν· στήκετε οὖν καὶ μὴ πάλιν ζυγῷ δουλείας ἐνέχεσθε. <span style=
  "color:#b00e23">(2)</span> Ἴδε ἐγὼ Παῦλος λέγω ὑμῖν ὅτι ἐὰν περιτέμνησθε
  Χριστὸς ὑμᾶς οὐδὲν ὠφελήσει. <span style="color:#b00e23">(3)</span>
  μαρτύρομαι δὲ πάλιν παντὶ ἀνθρώπῳ περιτεμνομένῳ ὅτι ὀφειλέτης ἐστὶν ὅλον τὸν
  νόμον ποιῆσαι. <span style="color:#b00e23">(4)</span> κατηργήθητε ἀπὸ Χριστοῦ
  οἵτινες ἐν νόμῳ δικαιοῦσθε, τῆς χάριτος ἐξεπέσατε. <span style=
  "color:#b00e23">(5)</span> ἡμεῖς γὰρ πνεύματι ἐκ πίστεως ἐλπίδα δικαιοσύνης
  ἀπεκδεχόμεθα. <span style="color:#b00e23">(6)</span> ἐν γὰρ Χριστῷ Ἰησοῦ οὔτε
  περιτομή τι ἰσχύει οὔτε ἀκροβυστία, ἀλλὰ πίστις διʼ ἀγάπης ἐνεργουμένη.
  <span style="color:#b00e23">(7)</span> Ἐτρέχετε καλῶς· τίς ὑμᾶς ἐνέκοψεν τῇ
  ἀληθείᾳ μὴ πείθεσθαι; <span style="color:#b00e23">(8)</span> ἡ πεισμονὴ οὐκ
  ἐκ τοῦ καλοῦντος ὑμᾶς. <span style="color:#b00e23">(9)</span> μικρὰ ζύμη ὅλον
  τὸ φύραμα ζυμοῖ. <span style="color:#b00e23">(10)</span> ἐγὼ πέποιθα εἰς ὑμᾶς
  ἐν κυρίῳ ὅτι οὐδὲν ἄλλο φρονήσετε· ὁ δὲ ταράσσων ὑμᾶς βαστάσει τὸ κρίμα,
  ὅστις ἐὰν ᾖ. <span style="color:#b00e23">(11)</span> ἐγὼ δέ, ἀδελφοί, εἰ
  περιτομὴν ἔτι κηρύσσω, τί ἔτι διώκομαι; ἄρα κατήργηται τὸ σκάνδαλον τοῦ
  σταυροῦ. <span style="color:#b00e23">(12)</span> ὄφελον καὶ ἀποκόψονται οἱ
  ἀναστατοῦντες ὑμᾶς. <span style="color:#b00e23">(13)</span> Ὑμεῖς γὰρ ἐπʼ
  ἐλευθερίᾳ ἐκλήθητε, ἀδελφοί· μόνον μὴ τὴν ἐλευθερίαν εἰς ἀφορμὴν τῇ σαρκί,
  ἀλλὰ διὰ τῆς ἀγάπης δουλεύετε ἀλλήλοις· <span style=
  "color:#b00e23">(14)</span> ὁ γὰρ πᾶς νόμος ἐν ἑνὶ λόγῳ πεπλήρωται, ἐν τῷ·
  Ἀγαπήσεις τὸν πλησίον σου ὡς σεαυτόν. <span style="color:#b00e23">(15)</span>
  εἰ δὲ ἀλλήλους δάκνετε καὶ κατεσθίετε, βλέπετε μὴ ὑπʼ ἀλλήλων ἀναλωθῆτε.
  <span style="color:#b00e23">(16)</span> Λέγω δέ, πνεύματι περιπατεῖτε καὶ
  ἐπιθυμίαν σαρκὸς οὐ μὴ τελέσητε. <span style="color:#b00e23">(17)</span> ἡ
  γὰρ σὰρξ ἐπιθυμεῖ κατὰ τοῦ πνεύματος, τὸ δὲ πνεῦμα κατὰ τῆς σαρκός, ταῦτα γὰρ
  ἀλλήλοις ἀντίκειται, ἵνα μὴ ἃ ἐὰν θέλητε ταῦτα ποιῆτε. <span style=
  "color:#b00e23">(18)</span> εἰ δὲ πνεύματι ἄγεσθε, οὐκ ἐστὲ ὑπὸ νόμον.
  <span style="color:#b00e23">(19)</span> φανερὰ δέ ἐστιν τὰ ἔργα τῆς σαρκός,
  ἅτινά ἐστιν πορνεία, ἀκαθαρσία, ἀσέλγεια, <span style=
  "color:#b00e23">(20)</span> εἰδωλολατρία, φαρμακεία, ἔχθραι, ἔρις, ζῆλος,
  θυμοί, ἐριθεῖαι, διχοστασίαι, αἱρέσεις, <span style=
  "color:#b00e23">(21)</span> φθόνοι, μέθαι, κῶμοι, καὶ τὰ ὅμοια τούτοις, ἃ
  προλέγω ὑμῖν καθὼς προεῖπον ὅτι οἱ τὰ τοιαῦτα πράσσοντες βασιλείαν θεοῦ οὐ
  κληρονομήσουσιν. <span style="color:#b00e23">(22)</span> Ὁ δὲ καρπὸς τοῦ
  πνεύματός ἐστιν ἀγάπη, χαρά, εἰρήνη, μακροθυμία, χρηστότης, ἀγαθωσύνη,
  πίστις, <span style="color:#b00e23">(23)</span> πραΰτης, ἐγκράτεια· κατὰ τῶν
  τοιούτων οὐκ ἔστιν νόμος. <span style="color:#b00e23">(24)</span> οἱ δὲ τοῦ
  Χριστοῦ τὴν σάρκα ἐσταύρωσαν σὺν τοῖς παθήμασιν καὶ ταῖς ἐπιθυμίαις.
  <span style="color:#b00e23">(25)</span> εἰ ζῶμεν πνεύματι, πνεύματι καὶ
  στοιχῶμεν. <span style="color:#b00e23">(26)</span> μὴ γινώμεθα κενόδοξοι,
  ἀλλήλους προκαλούμενοι, ἀλλήλοις φθονοῦντες.</p>

  <h3 id="epistle_to_the_galatians6">6</h3>

  <p><span style="color:#b00e23">(1)</span> Ἀδελφοί, ἐὰν καὶ προλημφθῇ ἄνθρωπος
  ἔν τινι παραπτώματι, ὑμεῖς οἱ πνευματικοὶ καταρτίζετε τὸν τοιοῦτον ἐν
  πνεύματι πραΰτητος, σκοπῶν σεαυτόν, μὴ καὶ σὺ πειρασθῇς. <span style=
  "color:#b00e23">(2)</span> ἀλλήλων τὰ βάρη βαστάζετε, καὶ οὕτως ἀναπληρώσετε
  τὸν νόμον τοῦ Χριστοῦ. <span style="color:#b00e23">(3)</span> εἰ γὰρ δοκεῖ
  τις εἶναί τι μηδὲν ὤν, φρεναπατᾷ ἑαυτόν· <span style=
  "color:#b00e23">(4)</span> τὸ δὲ ἔργον ἑαυτοῦ δοκιμαζέτω ἕκαστος, καὶ τότε
  εἰς ἑαυτὸν μόνον τὸ καύχημα ἕξει καὶ οὐκ εἰς τὸν ἕτερον, <span style=
  "color:#b00e23">(5)</span> ἕκαστος γὰρ τὸ ἴδιον φορτίον βαστάσει.
  <span style="color:#b00e23">(6)</span> Κοινωνείτω δὲ ὁ κατηχούμενος τὸν λόγον
  τῷ κατηχοῦντι ἐν πᾶσιν ἀγαθοῖς. <span style="color:#b00e23">(7)</span> μὴ
  πλανᾶσθε, θεὸς οὐ μυκτηρίζεται· ὃ γὰρ ἐὰν σπείρῃ ἄνθρωπος, τοῦτο καὶ θερίσει·
  <span style="color:#b00e23">(8)</span> ὅτι ὁ σπείρων εἰς τὴν σάρκα ἑαυτοῦ ἐκ
  τῆς σαρκὸς θερίσει φθοράν, ὁ δὲ σπείρων εἰς τὸ πνεῦμα ἐκ τοῦ πνεύματος
  θερίσει ζωὴν αἰώνιον. <span style="color:#b00e23">(9)</span> τὸ δὲ καλὸν
  ποιοῦντες μὴ ἐγκακῶμεν, καιρῷ γὰρ ἰδίῳ θερίσομεν μὴ ἐκλυόμενοι. <span style=
  "color:#b00e23">(10)</span> ἄρα οὖν ὡς καιρὸν ἔχομεν, ἐργαζώμεθα τὸ ἀγαθὸν
  πρὸς πάντας, μάλιστα δὲ πρὸς τοὺς οἰκείους τῆς πίστεως. <span style=
  "color:#b00e23">(11)</span> Ἴδετε πηλίκοις ὑμῖν γράμμασιν ἔγραψα τῇ ἐμῇ
  χειρί. <span style="color:#b00e23">(12)</span> ὅσοι θέλουσιν εὐπροσωπῆσαι ἐν
  σαρκί, οὗτοι ἀναγκάζουσιν ὑμᾶς περιτέμνεσθαι, μόνον ἵνα τῷ σταυρῷ τοῦ Χριστοῦ
  μὴ διώκωνται· <span style="color:#b00e23">(13)</span> οὐδὲ γὰρ οἱ
  περιτεμνόμενοι αὐτοὶ νόμον φυλάσσουσιν, ἀλλὰ θέλουσιν ὑμᾶς περιτέμνεσθαι ἵνα
  ἐν τῇ ὑμετέρᾳ σαρκὶ καυχήσωνται. <span style="color:#b00e23">(14)</span> ἐμοὶ
  δὲ μὴ γένοιτο καυχᾶσθαι εἰ μὴ ἐν τῷ σταυρῷ τοῦ κυρίου ἡμῶν Ἰησοῦ Χριστοῦ, διʼ
  οὗ ἐμοὶ κόσμος ἐσταύρωται κἀγὼ κόσμῳ. <span style="color:#b00e23">(15)</span>
  οὔτε γὰρ περιτομή τί ἐστιν οὔτε ἀκροβυστία, ἀλλὰ καινὴ κτίσις. <span style=
  "color:#b00e23">(16)</span> καὶ ὅσοι τῷ κανόνι τούτῳ στοιχήσουσιν, εἰρήνη ἐπʼ
  αὐτοὺς καὶ ἔλεος, καὶ ἐπὶ τὸν Ἰσραὴλ τοῦ θεοῦ. <span style=
  "color:#b00e23">(17)</span> Τοῦ λοιποῦ κόπους μοι μηδεὶς παρεχέτω, ἐγὼ γὰρ τὰ
  στίγματα τοῦ Ἰησοῦ ἐν τῷ σώματί μου βαστάζω. <span style=
  "color:#b00e23">(18)</span> Ἡ χάρις τοῦ κυρίου ἡμῶν Ἰησοῦ Χριστοῦ μετὰ τοῦ
  πνεύματος ὑμῶν, ἀδελφοί· ἀμήν.</p>
</body>
</html>
