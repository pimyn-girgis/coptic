<!DOCTYPE html>
<html>
<head>
  <title>Second Epistle to the Thessalonians</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="second_epistle_to_the_thessalonians">Second Epistle to the
  Thessalonians</h2>
  <a href="#second_epistle_to_the_thessalonians1">1</a> <a href=
  "#second_epistle_to_the_thessalonians2">2</a> <a href=
  "#second_epistle_to_the_thessalonians3">3</a>
  <h3 id="second_epistle_to_the_thessalonians1">1</h3>

  <p><span style="color:#b00e23">(1)</span> Παῦλος καὶ Σιλουανὸς καὶ Τιμόθεος
  τῇ ἐκκλησίᾳ Θεσσαλονικέων ἐν θεῷ πατρὶ ἡμῶν καὶ κυρίῳ Ἰησοῦ Χριστῷ·
  <span style="color:#b00e23">(2)</span> χάρις ὑμῖν καὶ εἰρήνη ἀπὸ θεοῦ πατρὸς
  καὶ κυρίου Ἰησοῦ Χριστοῦ. <span style="color:#b00e23">(3)</span> Εὐχαριστεῖν
  ὀφείλομεν τῷ θεῷ πάντοτε περὶ ὑμῶν, ἀδελφοί, καθὼς ἄξιόν ἐστιν, ὅτι
  ὑπεραυξάνει ἡ πίστις ὑμῶν καὶ πλεονάζει ἡ ἀγάπη ἑνὸς ἑκάστου πάντων ὑμῶν εἰς
  ἀλλήλους, <span style="color:#b00e23">(4)</span> ὥστε αὐτοὺς ἡμᾶς ἐν ὑμῖν
  ἐγκαυχᾶσθαι ἐν ταῖς ἐκκλησίαις τοῦ θεοῦ ὑπὲρ τῆς ὑπομονῆς ὑμῶν καὶ πίστεως ἐν
  πᾶσιν τοῖς διωγμοῖς ὑμῶν καὶ ταῖς θλίψεσιν αἷς ἀνέχεσθε, <span style=
  "color:#b00e23">(5)</span> ἔνδειγμα τῆς δικαίας κρίσεως τοῦ θεοῦ, εἰς τὸ
  καταξιωθῆναι ὑμᾶς τῆς βασιλείας τοῦ θεοῦ, ὑπὲρ ἧς καὶ πάσχετε, <span style=
  "color:#b00e23">(6)</span> εἴπερ δίκαιον παρὰ θεῷ ἀνταποδοῦναι τοῖς θλίβουσιν
  ὑμᾶς θλῖψιν <span style="color:#b00e23">(7)</span> καὶ ὑμῖν τοῖς θλιβομένοις
  ἄνεσιν μεθʼ ἡμῶν ἐν τῇ ἀποκαλύψει τοῦ κυρίου Ἰησοῦ ἀπʼ οὐρανοῦ μετʼ ἀγγέλων
  δυνάμεως αὐτοῦ <span style="color:#b00e23">(8)</span> ἐν φλογὶ πυρός,
  διδόντος ἐκδίκησιν τοῖς μὴ εἰδόσι θεὸν καὶ τοῖς μὴ ὑπακούουσιν τῷ εὐαγγελίῳ
  τοῦ κυρίου ἡμῶν Ἰησοῦ, <span style="color:#b00e23">(9)</span> οἵτινες δίκην
  τίσουσιν ὄλεθρον αἰώνιον ἀπὸ προσώπου τοῦ κυρίου καὶ ἀπὸ τῆς δόξης τῆς ἰσχύος
  αὐτοῦ, <span style="color:#b00e23">(10)</span> ὅταν ἔλθῃ ἐνδοξασθῆναι ἐν τοῖς
  ἁγίοις αὐτοῦ καὶ θαυμασθῆναι ἐν πᾶσιν τοῖς πιστεύσασιν, ὅτι ἐπιστεύθη τὸ
  μαρτύριον ἡμῶν ἐφʼ ὑμᾶς, ἐν τῇ ἡμέρᾳ ἐκείνῃ. <span style=
  "color:#b00e23">(11)</span> εἰς ὃ καὶ προσευχόμεθα πάντοτε περὶ ὑμῶν, ἵνα
  ὑμᾶς ἀξιώσῃ τῆς κλήσεως ὁ θεὸς ἡμῶν καὶ πληρώσῃ πᾶσαν εὐδοκίαν ἀγαθωσύνης καὶ
  ἔργον πίστεως ἐν δυνάμει, <span style="color:#b00e23">(12)</span> ὅπως
  ἐνδοξασθῇ τὸ ὄνομα τοῦ κυρίου ἡμῶν Ἰησοῦ ἐν ὑμῖν, καὶ ὑμεῖς ἐν αὐτῷ, κατὰ τὴν
  χάριν τοῦ θεοῦ ἡμῶν καὶ κυρίου Ἰησοῦ Χριστοῦ.</p>

  <h3 id="second_epistle_to_the_thessalonians2">2</h3>

  <p><span style="color:#b00e23">(1)</span> Ἐρωτῶμεν δὲ ὑμᾶς, ἀδελφοί, ὑπὲρ τῆς
  παρουσίας τοῦ κυρίου ἡμῶν Ἰησοῦ Χριστοῦ καὶ ἡμῶν ἐπισυναγωγῆς ἐπʼ αὐτόν,
  <span style="color:#b00e23">(2)</span> εἰς τὸ μὴ ταχέως σαλευθῆναι ὑμᾶς ἀπὸ
  τοῦ νοὸς μηδὲ θροεῖσθαι μήτε διὰ πνεύματος μήτε διὰ λόγου μήτε διʼ ἐπιστολῆς
  ὡς διʼ ἡμῶν, ὡς ὅτι ἐνέστηκεν ἡ ἡμέρα τοῦ κυρίου. <span style=
  "color:#b00e23">(3)</span> μή τις ὑμᾶς ἐξαπατήσῃ κατὰ μηδένα τρόπον· ὅτι ἐὰν
  μὴ ἔλθῃ ἡ ἀποστασία πρῶτον καὶ ἀποκαλυφθῇ ὁ ἄνθρωπος τῆς ἀνομίας, ὁ υἱὸς τῆς
  ἀπωλείας, <span style="color:#b00e23">(4)</span> ὁ ἀντικείμενος καὶ
  ὑπεραιρόμενος ἐπὶ πάντα λεγόμενον θεὸν ἢ σέβασμα, ὥστε αὐτὸν εἰς τὸν ναὸν τοῦ
  θεοῦ καθίσαι ἀποδεικνύντα ἑαυτὸν ὅτι ἔστιν θεός. <span style=
  "color:#b00e23">(5)</span> οὐ μνημονεύετε ὅτι ἔτι ὢν πρὸς ὑμᾶς ταῦτα ἔλεγον
  ὑμῖν; <span style="color:#b00e23">(6)</span> καὶ νῦν τὸ κατέχον οἴδατε, εἰς
  τὸ ἀποκαλυφθῆναι αὐτὸν ἐν τῷ ἑαυτοῦ καιρῷ· <span style=
  "color:#b00e23">(7)</span> τὸ γὰρ μυστήριον ἤδη ἐνεργεῖται τῆς ἀνομίας· μόνον
  ὁ κατέχων ἄρτι ἕως ἐκ μέσου γένηται. <span style="color:#b00e23">(8)</span>
  καὶ τότε ἀποκαλυφθήσεται ὁ ἄνομος, ὃν ὁ κύριος Ἰησοῦς ἀνελεῖ τῷ πνεύματι τοῦ
  στόματος αὐτοῦ καὶ καταργήσει τῇ ἐπιφανείᾳ τῆς παρουσίας αὐτοῦ, <span style=
  "color:#b00e23">(9)</span> οὗ ἐστιν ἡ παρουσία κατʼ ἐνέργειαν τοῦ Σατανᾶ ἐν
  πάσῃ δυνάμει καὶ σημείοις καὶ τέρασιν ψεύδους <span style=
  "color:#b00e23">(10)</span> καὶ ἐν πάσῃ ἀπάτῃ ἀδικίας τοῖς ἀπολλυμένοις, ἀνθʼ
  ὧν τὴν ἀγάπην τῆς ἀληθείας οὐκ ἐδέξαντο εἰς τὸ σωθῆναι αὐτούς· <span style=
  "color:#b00e23">(11)</span> καὶ διὰ τοῦτο πέμπει αὐτοῖς ὁ θεὸς ἐνέργειαν
  πλάνης εἰς τὸ πιστεῦσαι αὐτοὺς τῷ ψεύδει, <span style=
  "color:#b00e23">(12)</span> ἵνα κριθῶσιν πάντες οἱ μὴ πιστεύσαντες τῇ ἀληθείᾳ
  ἀλλὰ εὐδοκήσαντες τῇ ἀδικίᾳ. <span style="color:#b00e23">(13)</span> Ἡμεῖς δὲ
  ὀφείλομεν εὐχαριστεῖν τῷ θεῷ πάντοτε περὶ ὑμῶν, ἀδελφοὶ ἠγαπημένοι ὑπὸ
  κυρίου, ὅτι εἵλατο ὑμᾶς ὁ θεὸς ἀπαρχὴν εἰς σωτηρίαν ἐν ἁγιασμῷ πνεύματος καὶ
  πίστει ἀληθείας, <span style="color:#b00e23">(14)</span> εἰς ὃ ἐκάλεσεν ὑμᾶς
  διὰ τοῦ εὐαγγελίου ἡμῶν, εἰς περιποίησιν δόξης τοῦ κυρίου ἡμῶν Ἰησοῦ Χριστοῦ.
  <span style="color:#b00e23">(15)</span> ἄρα οὖν, ἀδελφοί, στήκετε, καὶ
  κρατεῖτε τὰς παραδόσεις ἃς ἐδιδάχθητε εἴτε διὰ λόγου εἴτε διʼ ἐπιστολῆς ἡμῶν.
  <span style="color:#b00e23">(16)</span> Αὐτὸς δὲ ὁ κύριος ἡμῶν Ἰησοῦς Χριστὸς
  καὶ θεὸς ὁ πατὴρ ἡμῶν, ὁ ἀγαπήσας ἡμᾶς καὶ δοὺς παράκλησιν αἰωνίαν καὶ ἐλπίδα
  ἀγαθὴν ἐν χάριτι, <span style="color:#b00e23">(17)</span> παρακαλέσαι ὑμῶν
  τὰς καρδίας καὶ στηρίξαι ἐν παντὶ ἔργῳ καὶ λόγῳ ἀγαθῷ.</p>

  <h3 id="second_epistle_to_the_thessalonians3">3</h3>

  <p><span style="color:#b00e23">(1)</span> Τὸ λοιπὸν προσεύχεσθε, ἀδελφοί,
  περὶ ἡμῶν, ἵνα ὁ λόγος τοῦ κυρίου τρέχῃ καὶ δοξάζηται καθὼς καὶ πρὸς ὑμᾶς,
  <span style="color:#b00e23">(2)</span> καὶ ἵνα ῥυσθῶμεν ἀπὸ τῶν ἀτόπων καὶ
  πονηρῶν ἀνθρώπων, οὐ γὰρ πάντων ἡ πίστις. <span style=
  "color:#b00e23">(3)</span> πιστὸς δέ ἐστιν ὁ κύριος, ὃς στηρίξει ὑμᾶς καὶ
  φυλάξει ἀπὸ τοῦ πονηροῦ. <span style="color:#b00e23">(4)</span> πεποίθαμεν δὲ
  ἐν κυρίῳ ἐφʼ ὑμᾶς, ὅτι ἃ παραγγέλλομεν καὶ ποιεῖτε καὶ ποιήσετε. <span style=
  "color:#b00e23">(5)</span> ὁ δὲ κύριος κατευθύναι ὑμῶν τὰς καρδίας εἰς τὴν
  ἀγάπην τοῦ θεοῦ καὶ εἰς τὴν ὑπομονὴν τοῦ Χριστοῦ. <span style=
  "color:#b00e23">(6)</span> Παραγγέλλομεν δὲ ὑμῖν, ἀδελφοί, ἐν ὀνόματι τοῦ
  κυρίου ἡμῶν Ἰησοῦ Χριστοῦ στέλλεσθαι ὑμᾶς ἀπὸ παντὸς ἀδελφοῦ ἀτάκτως
  περιπατοῦντος καὶ μὴ κατὰ τὴν παράδοσιν ἣν παρελάβοσαν παρʼ ἡμῶν.
  <span style="color:#b00e23">(7)</span> αὐτοὶ γὰρ οἴδατε πῶς δεῖ μιμεῖσθαι
  ἡμᾶς, ὅτι οὐκ ἠτακτήσαμεν ἐν ὑμῖν <span style="color:#b00e23">(8)</span> οὐδὲ
  δωρεὰν ἄρτον ἐφάγομεν παρά τινος, ἀλλʼ ἐν κόπῳ καὶ μόχθῳ νυκτὸς καὶ ἡμέρας
  ἐργαζόμενοι πρὸς τὸ μὴ ἐπιβαρῆσαί τινα ὑμῶν· <span style=
  "color:#b00e23">(9)</span> οὐχ ὅτι οὐκ ἔχομεν ἐξουσίαν, ἀλλʼ ἵνα ἑαυτοὺς
  τύπον δῶμεν ὑμῖν εἰς τὸ μιμεῖσθαι ἡμᾶς. <span style=
  "color:#b00e23">(10)</span> καὶ γὰρ ὅτε ἦμεν πρὸς ὑμᾶς, τοῦτο παρηγγέλλομεν
  ὑμῖν, ὅτι εἴ τις οὐ θέλει ἐργάζεσθαι μηδὲ ἐσθιέτω. <span style=
  "color:#b00e23">(11)</span> ἀκούομεν γάρ τινας περιπατοῦντας ἐν ὑμῖν ἀτάκτως,
  μηδὲν ἐργαζομένους ἀλλὰ περιεργαζομένους· <span style=
  "color:#b00e23">(12)</span> τοῖς δὲ τοιούτοις παραγγέλλομεν καὶ παρακαλοῦμεν
  ἐν κυρίῳ Ἰησοῦ Χριστῷ ἵνα μετὰ ἡσυχίας ἐργαζόμενοι τὸν ἑαυτῶν ἄρτον ἐσθίωσιν.
  <span style="color:#b00e23">(13)</span> ὑμεῖς δέ, ἀδελφοί, μὴ ἐγκακήσητε
  καλοποιοῦντες. <span style="color:#b00e23">(14)</span> Εἰ δέ τις οὐχ ὑπακούει
  τῷ λόγῳ ἡμῶν διὰ τῆς ἐπιστολῆς, τοῦτον σημειοῦσθε, μὴ συναναμίγνυσθαι αὐτῷ,
  ἵνα ἐντραπῇ· <span style="color:#b00e23">(15)</span> καὶ μὴ ὡς ἐχθρὸν
  ἡγεῖσθε, ἀλλὰ νουθετεῖτε ὡς ἀδελφόν. <span style="color:#b00e23">(16)</span>
  Αὐτὸς δὲ ὁ κύριος τῆς εἰρήνης δῴη ὑμῖν τὴν εἰρήνην διὰ παντὸς ἐν παντὶ τρόπῳ.
  ὁ κύριος μετὰ πάντων ὑμῶν. <span style="color:#b00e23">(17)</span> Ὁ ἀσπασμὸς
  τῇ ἐμῇ χειρὶ Παύλου, ὅ ἐστιν σημεῖον ἐν πάσῃ ἐπιστολῇ· οὕτως γράφω.
  <span style="color:#b00e23">(18)</span> ἡ χάρις τοῦ κυρίου ἡμῶν Ἰησοῦ Χριστοῦ
  μετὰ πάντων ὑμῶν.</p>
</body>
</html>
