<!DOCTYPE html>
<html>
<head>
  <title>Epistle of Jeremiah</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_of_jeremiah">Epistle of Jeremiah</h2>
  <a href="#epistle_of_jeremiah1">1</a>
  <h3 id="epistle_of_jeremiah1">1</h3>

  <p>Ἀντίγραφον ἐπιστολῆς, ἧς ἀπέστειλεν Ιερεµιας πρὸς τοὺς ἀχθησοµένους
  αἰχµαλώτους εἰς Βαβυλῶνα ὑπὸ τοῦ βασιλέως τῶν Βαβυλωνίων ἀναγγεῖλαι αὐτοῖς
  καθότι ἐπετάγη αὐτῷ ὑπὸ τοῦ θεοῦ. <span style="color:#b00e23">(1)</span> Διὰ
  τὰς ἁµαρτίας, ἃς ἡµαρτήκατε ἐναντίον τοῦ θεοῦ, ἀχθήσεσθε εἰς Βαβυλῶνα
  αἰχµάλωτοι ὑπὸ Ναβουχοδονοσορ βασιλέως τῶν Βαβυλωνίων. <span style=
  "color:#b00e23">(2)</span> εἰσελθόντες οὖν εἰς Βαβυλῶνα ἔσεσθε ἐκεῖ ἔτη
  πλείονα καὶ χρόνον µακρὸν ἕως γενεῶν ἑπτά, µετὰ τοῦτο δὲ ἐξάξω ὑµᾶς ἐκεῖθεν
  µετ’ εἰρήνης. <span style="color:#b00e23">(3)</span> νυνὶ δὲ ὄψεσθε ἐν
  Βαβυλῶνι θεοὺς ἀργυροῦς καὶ χρυσοῦς καὶ ξυλίνους ἐπ’ ὤµοις αἰροµένους
  δεικνύντας φόβον τοῖς ἔθνεσιν. <span style="color:#b00e23">(4)</span>
  εὐλαβήθητε οὖν µὴ καὶ ὑµεῖς ἀφοµοιωθέντες τοῖς ἀλλοφύλοις ἀφοµοιωθῆτε καὶ
  φόβος ὑµᾶς λάβῃ ἐπ’ αὐτοῖς <span style="color:#b00e23">(5)</span> ἰδόντας
  ὄχλον ἔµπροσθεν καὶ ὄπισθεν αὐτῶν προσκυνοῦντας αὐτά, εἴπατε δὲ τῇ διανοίᾳ
  Σοὶ δεῖ προσκυνεῖν, δέσποτα. <span style="color:#b00e23">(6)</span> ὁ γὰρ
  ἄγγελός µου µεθ’ ὑµῶν ἐστιν, αὐτός τε ἐκζητῶν τὰς ψυχὰς ὑµῶν. <span style=
  "color:#b00e23">(7)</span> Γλῶσσα γὰρ αὐτῶν ἐστιν κατεξυσµένη ὑπὸ τέκτονος,
  αὐτά τε περίχρυσα καὶ περιάργυρα, ψευδῆ δ’ ἐστὶν καὶ οὐ δύνανται λαλεῖν.
  <span style="color:#b00e23">(8)</span> καὶ ὥσπερ παρθένῳ φιλοκόσµῳ
  λαµβάνοντες χρυσίον κατασκευάζουσιν στεφάνους ἐπὶ τὰς κεφαλὰς τῶν θεῶν αὐτῶν·
  <span style="color:#b00e23">(9)</span> ἔστι δὲ καὶ ὅτε ὑφαιρούµενοι οἱ ἱερεῖς
  ἀπὸ τῶν θεῶν αὐτῶν χρυσίον καὶ ἀργύριον εἰς ἑαυτοὺς καταναλώσουσιν, δώσουσιν
  δὲ ἀπ’ αὐτῶν καὶ ταῖς ἐπὶ τοῦ τέγους πόρναις. <span style=
  "color:#b00e23">(10)</span> κοσµοῦσί τε αὐτοὺς ὡς ἀνθρώπους τοῖς ἐνδύµασιν,
  θεοὺς ἀργυροῦς καὶ χρυσοῦς καὶ ξυλίνους· οὗτοι δὲ οὐ διασῴζονται ἀπὸ ἰοῦ καὶ
  βρωµάτων. <span style="color:#b00e23">(11)</span> περιβεβληµένων αὐτῶν
  ἱµατισµὸν πορφυροῦν, ἐκµάσσονται τὸ πρόσωπον αὐτῶν διὰ τὸν ἐκ τῆς οἰκίας
  κονιορτόν, ὅς ἐστιν πλείων ἐπ’ αὐτοῖς. <span style=
  "color:#b00e23">(12)</span> καὶ σκῆπτρον ἔχει ὡς ἄνθρωπος κριτὴς χώρας, ὃς
  τὸν εἰς αὐτὸν ἁµαρτάνοντα οὐκ ἀνελεῖ. <span style="color:#b00e23">(13)</span>
  ἔχει δὲ ἐγχειρίδιον ἐν δεξιᾷ καὶ πέλεκυν, ἑαυτὸν δὲ ἐκ πολέµου καὶ λῃστῶν οὐκ
  ἐξελεῖται. <span style="color:#b00e23">(14)</span> ὅθεν γνώριµοί εἰσιν οὐκ
  ὄντες θεοί· µὴ οὖν φοβηθῆτε αὐτούς. <span style="color:#b00e23">(15)</span>
  Ὥσπερ γὰρ σκεῦος ἀνθρώπου συντριβὲν ἀχρεῖον γίνεται, τοιοῦτοι ὑπάρχουσιν οἱ
  θεοὶ αὐτῶν, καθιδρυµένων αὐτῶν ἐν τοῖς οἴκοις. <span style=
  "color:#b00e23">(16)</span> οἱ ὀφθαλµοὶ αὐτῶν πλήρεις εἰσὶν κονιορτοῦ ἀπὸ τῶν
  ποδῶν τῶν εἰσπορευοµένων. <span style="color:#b00e23">(17)</span> καὶ ὥσπερ
  τινὶ ἠδικηκότι βασιλέα περιπεφραγµέναι εἰσὶν αἱ αὐλαὶ ὡς ἐπὶ θανάτῳ ἀπηγµένῳ,
  τοὺς οἴκους αὐτῶν ὀχυροῦσιν οἱ ἱερεῖς θυρώµασίν τε καὶ κλείθροις καὶ µοχλοῖς,
  ὅπως ὑπὸ τῶν λῃστῶν µὴ συληθῶσι. <span style="color:#b00e23">(18)</span>
  λύχνους καίουσιν καὶ πλείους ἢ ἑαυτοῖς, ὧν οὐδένα δύνανται ἰδεῖν.
  <span style="color:#b00e23">(19)</span> ἔστιν µὲν ὥσπερ δοκὸς τῶν ἐκ τῆς
  οἰκίας, τὰς δὲ καρδίας αὐτῶν φασιν ἐκλείχεσθαι, τῶν ἀπὸ τῆς γῆς ἑρπετῶν
  κατεσθόντων αὐτούς τε καὶ τὸν ἱµατισµὸν αὐτῶν οὐκ αἰσθάνονται. <span style=
  "color:#b00e23">(20)</span> µεµελανωµένοι τὸ πρόσωπον αὐτῶν ἀπὸ τοῦ καπνοῦ
  τοῦ ἐκ τῆς οἰκίας. <span style="color:#b00e23">(21)</span> ἐπὶ τὸ σῶµα αὐτῶν
  καὶ ἐπὶ τὴν κεφαλὴν ἐφίπτανται νυκτερίδες, χελιδόνες καὶ τὰ ὄρνεα, ὡσαύτως δὲ
  καὶ οἱ αἴλουροι. <span style="color:#b00e23">(22)</span> ὅθεν γνώσεσθε ὅτι
  οὔκ εἰσιν θεοί· µὴ οὖν φοβεῖσθε αὐτά. <span style="color:#b00e23">(23)</span>
  Τὸ γὰρ χρυσίον, ὃ περίκεινται εἰς κάλλος, ἐὰν µή τις ἐκµάξῃ τὸν ἰόν, οὐ µὴ
  στίλψωσιν· οὐδὲ γάρ, ὅτε ἐχωνεύοντο, ᾐσθάνοντο. <span style=
  "color:#b00e23">(24)</span> ἐκ πάσης τιµῆς ἠγορασµένα ἐστίν, ἐν οἷς οὐκ ἔστιν
  πνεῦµα. <span style="color:#b00e23">(25)</span> ἄνευ ποδῶν ἐπ’ ὤµοις φέρονται
  ἐνδεικνύµενοι τὴν ἑαυτῶν ἀτιµίαν τοῖς ἀνθρώποις, αἰσχύνονταί τε καὶ οἱ
  θεραπεύοντες αὐτὰ διὰ τό, µήποτε ἐπὶ τὴν γῆν πέσῃ, δι’ αὐτῶν
  ἀνίστασθαι·<span style="color:#b00e23">(26)</span> µήτε ἐάν τις αὐτὸ ὀρθὸν
  στήσῃ, δι’ ἑαυτοῦ κινηθήσεται, µήτε ἐὰν κλιθῇ, οὐ µὴ ὀρθωθῇ, ἀλλ’ ὥσπερ
  νεκροῖς τὰ δῶρα αὐτοῖς παρατίθεται. <span style="color:#b00e23">(27)</span>
  τὰς δὲ θυσίας αὐτῶν ἀποδόµενοι οἱ ἱερεῖς αὐτῶν καταχρῶνται· ὡσαύτως δὲ καὶ αἱ
  γυναῖκες αὐτῶν ἀπ’ αὐτῶν ταριχεύουσαι οὔτε πτωχῷ οὔτε ἀδυνάτῳ µεταδιδόασιν·
  τῶν θυσιῶν αὐτῶν ἀποκαθηµένη καὶ λεχὼ ἅπτονται. <span style=
  "color:#b00e23">(28)</span> γνόντες οὖν ἀπὸ τούτων ὅτι οὔκ εἰσιν θεοί, µὴ
  φοβηθῆτε αὐτούς. <span style="color:#b00e23">(29)</span> Πόθεν γὰρ κληθείησαν
  θεοί; ὅτι γυναῖκες παρατιθέασιν θεοῖς ἀργυροῖς καὶ χρυσοῖς καὶ ξυλίνοις·
  <span style="color:#b00e23">(30)</span> καὶ ἐν τοῖς οἴκοις αὐτῶν οἱ ἱερεῖς
  διφρεύουσιν ἔχοντες τοὺς χιτῶνας διερρωγότας καὶ τὰς κεφαλὰς καὶ τοὺς πώγωνας
  ἐξυρηµένους, ὧν αἱ κεφαλαὶ ἀκάλυπτοί εἰσιν, <span style=
  "color:#b00e23">(31)</span> ὠρύονται δὲ βοῶντες ἐναντίον τῶν εῶν αὐτῶν ὥσπερ
  τινὲς ἐν περιδείπνῳ νεκροῦ. <span style="color:#b00e23">(32)</span> ἀπὸ τοῦ
  ἱµατισµοῦ αὐτῶν ἀφελόµενοι οἱ ἱερεῖς ἐνδύουσιν τὰς γυναῖκας αὐτῶν καὶ τὰ
  παιδία. <span style="color:#b00e23">(33)</span> οὔτε ἐὰν κακὸν πάθωσιν ὑπό
  τινος οὔτε ἐὰν ἀγαθόν, δυνήσονται ἀνταποδοῦναι· οὔτε καταστῆσαι βασιλέα
  δύνανται οὔτε ἀφελέσθαι. <span style="color:#b00e23">(34)</span> ὡσαύτως οὔτε
  πλοῦτον οὔτε χαλκὸν οὐ µὴ δύνωνται διδόναι· ἐάν τις αὐτοῖς εὐχὴν εὐξάµενος µὴ
  ἀποδῷ, οὐ µὴ ἐπιζητήσωσιν. <span style="color:#b00e23">(35)</span> ἐκ θανάτου
  ἄνθρωπον οὐ µὴ ῥύσωνται οὔτε ἥττονα ἀπὸ ἰσχυροῦ οὐ µὴ ἐξέλωνται. <span style=
  "color:#b00e23">(36)</span> ἄνθρωπον τυφλὸν εἰς ὅρασιν οὐ µὴ περιστήσωσιν, ἐν
  ἀνάγκῃ ἄνθρωπον ὄντα οὐ µὴ ἐξέλωνται. <span style="color:#b00e23">(37)</span>
  χήραν οὐ µὴ ἐλεήσωσιν οὔτε ὀρφανὸν εὖ ποιήσουσιν. <span style=
  "color:#b00e23">(38)</span> τοῖς ἀπὸ τοῦ ὄρους λίθοις ὡµοιωµένοι εἰσὶν τὰ
  ξύλινα καὶ τὰ περίχρυσα καὶ τὰ περιάργυρα, οἱ δὲ θεραπεύοντες αὐτὰ
  καταισχυνθήσονται. <span style="color:#b00e23">(39)</span> πῶς οὖν νοµιστέον
  ἢ κλητέον αὐτοὺς ὑπάρχειν θεούς; <span style="color:#b00e23">(40)</span> Ἔτι
  δὲ καὶ αὐτῶν τῶν Χαλδαίων ἀτιµαζόντων αὐτά, οἵ, ὅταν ἴδωσιν ἐνεὸν οὐ
  δυνάµενον λαλῆσαι, προσενεγκάµενοι τὸν Βῆλον ἀξιοῦσιν φωνῆσαι, ὡς δυνατοῦ
  ὄντος αὐτοῦ αἰσθέσθαι, <span style="color:#b00e23">(41)</span> καὶ οὐ
  δύνανται αὐτοὶ νοήσαντες καταλιπεῖν αὐτά, αἴσθησιν γὰρ οὐκ ἔχουσιν.
  <span style="color:#b00e23">(42)</span> αἱ δὲ γυναῖκες περιθέµεναι σχοινία ἐν
  ταῖς ὁδοῖς ἐγκάθηνται θυµιῶσαι τὰ πίτυρα· <span style=
  "color:#b00e23">(43)</span> ὅταν δέ τις αὐτῶν ἐφελκυσθεῖσα ὑπό τινος τῶν
  παραπορευοµένων κοιµηθῇ, τὴν πλησίον ὀνειδίζει, ὅτι οὐκ ἠξίωται ὥσπερ καὶ
  αὐτὴ οὔτε τὸ σχοινίον αὐτῆς διερράγη. <span style="color:#b00e23">(44)</span>
  πάντα τὰ γινόµενα αὐτοῖς ἐστιν ψευδῆ· πῶς οὖν νοµιστέον ἢ κλητέον ὥστε θεοὺς
  αὐτοὺς ὑπάρχειν; <span style="color:#b00e23">(45)</span> Ὑπὸ τεκτόνων καὶ
  χρυσοχόων κατεσκευασµένα εἰσίν· οὐθὲν ἄMο µὴ γένωνται ἢ ὃ βούλονται οἱ
  τεχνῖται αὐτὰ γενέσθαι. <span style="color:#b00e23">(46)</span> αὐτοί τε οἱ
  κατασκευάζοντες αὐτὰ οὐ µὴ γένωνται πολυχρόνιοι· πῶς τε δὴ µέλλει τὰ ὑπ’
  αὐτῶν κατασκευασθέντα εἶναι θεοί; <span style="color:#b00e23">(47)</span>
  κατέλιπον γὰρ ψεύδη καὶ ὄνειδος τοῖς ἐπιγινοµένοις. <span style=
  "color:#b00e23">(48)</span> ὅταν γὰρ ἐπέλθῃ ἐπ’ αὐτὰ πόλεµος καὶ κακά,
  βουλεύονται πρὸς ἑαυτοὺς οἱ ἱερεῖς ποῦ συναποκρυβῶσι µετ’ αὐτῶν. <span style=
  "color:#b00e23">(49)</span> πῶς οὖν οὐκ ἔστιν αἰσθέσθαι ὅτι οὔκ εἰσιν θεοί,
  οἳ οὔτε σῴζουσιν ἑαυτοὺς ἐκ πολέµου οὔτε ἐκ κακῶν; <span style=
  "color:#b00e23">(50)</span> ὑπάρχοντα γὰρ ξύλινα καὶ περίχρυσα καὶ περιάργυρα
  γνωσθήσεται µετὰ ταῦτα ὅτι ἐστὶν ψευδῆ· τοῖς ἔθνεσι πᾶσι τοῖς τε βασιλεῦσι
  φανερὸν ἔσται ὅτι οὔκ εἰσι θεοὶ ἀλλὰ ἔργα χειρῶν ἀνθρώπων, καὶ οὐδὲν θεοῦ
  ἔργον ἐν αὐτοῖς ἐστιν. <span style="color:#b00e23">(51)</span> τίνι οὖν
  γνωστέον ἐστὶν ὅτι οὔκ εἰσιν θεοί; <span style="color:#b00e23">(52)</span>
  Βασιλέα γὰρ χώρας οὐ µὴ ἀναστήσωσιν οὔτε ὑετὸν ἀνθρώποις οὐ µὴ δῶσιν
  <span style="color:#b00e23">(53)</span> κρίσιν τε οὐ µὴ διακρίνωσιν αὐτῶν
  οὐδὲ µὴ ῥύσωνται ἀδικούµενον ἀδύνατοι ὄντες· ὥσπερ γὰρ κορῶναι ἀνὰ µέσον τοῦ
  οὐρανοῦ καὶ τῆς γῆς. <span style="color:#b00e23">(54)</span> καὶ γὰρ ὅταν
  ἐµπέσῃ εἰς οἰκίαν θεῶν ξυλίνων ἢ περιχρύσων ἢ περιαργύρων πῦρ, οἱ µὲν ἱερεῖς
  αὐτῶν φεύξονται καὶ διασωθήσονται, αὐτοὶ δὲ ὥσπερ δοκοὶ µέσοι
  κατακαυθήσονται. <span style="color:#b00e23">(55)</span> βασιλεῖ δὲ καὶ
  πολεµίοις οὐ µὴ ἀντιστῶσιν. <span style="color:#b00e23">(56)</span> πῶς οὖν
  ἐκδεκτέον ἢ νοµιστέον ὅτι εἰσὶν θεοί; <span style="color:#b00e23">(57)</span>
  Οὔτε ἀπὸ κλεπτῶν οὔτε ἀπὸ λῃστῶν οὐ µὴ διασωθῶσιν θεοὶ ξύλινοι καὶ
  περιάργυροι καὶ περίχρυσοι, ὧν οἱ ἰσχύοντες περιελοῦνται τὸ χρυσίον καὶ τὸ
  ἀργύριον καὶ τὸν ἱµατισµὸν τὸν περικείµενον αὐτοῖς ἀπελεύσονται ἔχοντες, οὔτε
  ἑαυτοῖς οὐ µὴ βοηθήσωσιν· <span style="color:#b00e23">(58)</span> ὥστε
  κρεῖσσον εἶναι βασιλέα ἐπιδεικνύµενον τὴν ἑαυτοῦ ἀνδρείαν ἢ σκεῦος ἐν οἰκίᾳ
  χρήσιµον, ἐφ’ ᾧ χρήσεται ὁ κεκτηµένος, ἢ οἱ ψευδεῖς θεοί· ἢ καὶ θύρα ἐν οἰκίᾳ
  διασῴζουσα τὰ ἐν αὐτῇ ὄντα ἢ οἱ ψευδεῖς θεοί, καὶ ξύλινος στῦλος ἐν
  βασιλείοις ἢ οἱ ψευδεῖς θεοί. <span style="color:#b00e23">(59)</span> ἥλιος
  µὲν γὰρ καὶ σελήνη καὶ ἄστρα ὄντα λαµπρὰ καὶ ἀποστελλόµενα ἐπὶ χρείας εὐήκοά
  εἰσιν· <span style="color:#b00e23">(60)</span> ὡσαύτως καὶ ἀστραπή, ὅταν
  ἐπιφανῇ, εὔοπτός ἐστιν· τὸ δ’ αὐτὸ καὶ πνεῦµα ἐν πάσῃ χώρᾳ πνεῖ· <span style=
  "color:#b00e23">(61)</span> καὶ νεφέλαις ὅταν ἐπιταγῇ ὑπὸ τοῦ θεοῦ
  ἐπιπορεύεσθαι ἐφ’ ὅλην τὴν οἰκουµένην, συντελοῦσι τὸ ταχθέν· τό τε πῦρ
  ἐξαποσταλὲν ἄνωθεν ἐξαναλῶσαι ὄρη καὶ δρυµοὺς ποιεῖ τὸ συνταχθέν.
  <span style="color:#b00e23">(62)</span> ταῦτα δὲ οὔτε ταῖς ἰδέαις οὔτε ταῖς
  δυνάµεσιν αὐτῶν ἀφωµοιωµένα ἐστίν. <span style="color:#b00e23">(63)</span>
  ὅθεν οὔτε νοµιστέον οὔτε κλητέον ὑπάρχειν αὐτοὺς θεούς, οὐ δυνατῶν ὄντων
  αὐτῶν οὔτε κρίσιν κρῖναι οὔτε εὖ ποιεῖν ἀνθρώποις. <span style=
  "color:#b00e23">(64)</span> γνόντες οὖν ὅτι οὔκ εἰσιν θεοί, µὴ φοβηθῆτε
  αὐτούς. <span style="color:#b00e23">(65)</span> Οὔτε γὰρ βασιλεῦσιν οὐ µὴ
  καταράσωνται οὔτε µὴ εὐλογήσωσι. <span style="color:#b00e23">(66)</span>
  σηµεῖά τε ἐν ἔθνεσιν ἐν οὐρανῷ οὐ µὴ δείξωσιν οὐδὲ ὡς ὁ ἥλιος λάµψουσιν οὐδὲ
  φωτίσουσιν ὡς σελήνη. <span style="color:#b00e23">(67)</span> τὰ θηρία ἐστὶν
  κρείττω αὐτῶν, ἃ δύνανται ἐκφυγόντα εἰς σκέπην ἑαυτὰ ὠφελῆσαι. <span style=
  "color:#b00e23">(68)</span> κατ’ οὐδένα οὖν τρόπον ἐστὶν ἡµῖν φανερὸν ὅτι
  εἰσὶν θεοί· διὸ µὴ φοβηθῆτε αὐτούς. <span style="color:#b00e23">(69)</span>
  Ὥσπερ γὰρ ἐν σικυηράτῳ προβασκάνιον οὐδὲν φυλάσσον, οὕτως οἱ θεοὶ αὐτῶν εἰσιν
  ξύλινοι καὶ περίχρυσοι καὶ περιάργυροι. <span style=
  "color:#b00e23">(70)</span> τὸν αὐτὸν τρόπον καὶ τῇ ἐν κήπῳ ῥάµνῳ, ἐφ’ ἧς πᾶν
  ὄρνεον ἐπικάθηται, ὡσαύτως δὲ καὶ νεκρῷ ἐρριµµένῳ ἐν σκότει ἀφωµοίωνται οἱ
  θεοὶ αὐτῶν ξύλινοι καὶ περίχρυσοι καὶ περιάργυροι. <span style=
  "color:#b00e23">(71)</span> ἀπό τε τῆς πορφύρας καὶ τῆς µαρµάρου τῆς ἐπ’
  αὐτοῖς σηποµένης γνώσεσθε ὅτι οὔκ εἰσιν θεοί· αὐτά τε ἐξ ὑστέρου βρωθήσονται,
  καὶ ἔσται ὄνειδος ἐν τῇ χώρᾳ. <span style="color:#b00e23">(72)</span>
  κρείσσων οὖν ἄνθρωπος δίκαιος οὐκ ἔχων εἴδωλα, ἔσται γὰρ µακρὰν ἀπὸ
  ὀνειδισµοῦ.</p>
</body>
</html>
