<!DOCTYPE html>
<html>
<head>
  <title>Epistle to the Colossians</title>
  <style>
    .a {
      color: blue;
    }
    .column {
        float: left;
        width: 50%;
    }
    .row:after {
        content: "";
        display: table;
        clear: both;
    }
  </style>
</head>
<body>
  <h2 id="epistle_to_the_colossians">Epistle to the Colossians</h2><a href=
  "#epistle_to_the_colossians1">1</a> <a href=
  "#epistle_to_the_colossians2">2</a> <a href=
  "#epistle_to_the_colossians3">3</a> <a href=
  "#epistle_to_the_colossians4">4</a>
  <h3 id="epistle_to_the_colossians1">1</h3><span style=
  "color:#b00e23">(1)</span> Παῦλος ἀπόστολος Χριστοῦ Ἰησοῦ διὰ θελήματος θεοῦ
  καὶ Τιμόθεος ὁ ἀδελφὸς <span style="color:#b00e23">(2)</span> τοῖς ἐν
  Κολοσσαῖς ἁγίοις καὶ πιστοῖς ἀδελφοῖς ἐν Χριστῷ· χάρις ὑμῖν καὶ εἰρήνη ἀπὸ
  θεοῦ πατρὸς ἡμῶν. <span style="color:#b00e23">(3)</span> Εὐχαριστοῦμεν τῷ θεῷ
  πατρὶ τοῦ κυρίου ἡμῶν Ἰησοῦ Χριστοῦ πάντοτε περὶ ὑμῶν προσευχόμενοι,
  <span style="color:#b00e23">(4)</span> ἀκούσαντες τὴν πίστιν ὑμῶν ἐν Χριστῷ
  Ἰησοῦ καὶ τὴν ἀγάπην ἣν ἔχετε εἰς πάντας τοὺς ἁγίους <span style=
  "color:#b00e23">(5)</span> διὰ τὴν ἐλπίδα τὴν ἀποκειμένην ὑμῖν ἐν τοῖς
  οὐρανοῖς, ἣν προηκούσατε ἐν τῷ λόγῳ τῆς ἀληθείας τοῦ εὐαγγελίου <span style=
  "color:#b00e23">(6)</span> τοῦ παρόντος εἰς ὑμᾶς, καθὼς καὶ ἐν παντὶ τῷ κόσμῳ
  ἐστὶν καρποφορούμενον καὶ αὐξανόμενον καθὼς καὶ ἐν ὑμῖν, ἀφʼ ἧς ἡμέρας
  ἠκούσατε καὶ ἐπέγνωτε τὴν χάριν τοῦ θεοῦ ἐν ἀληθείᾳ· <span style=
  "color:#b00e23">(7)</span> καθὼς ἐμάθετε ἀπὸ Ἐπαφρᾶ τοῦ ἀγαπητοῦ συνδούλου
  ἡμῶν, ὅς ἐστιν πιστὸς ὑπὲρ ἡμῶν διάκονος τοῦ Χριστοῦ, <span style=
  "color:#b00e23">(8)</span> ὁ καὶ δηλώσας ἡμῖν τὴν ὑμῶν ἀγάπην ἐν πνεύματι.
  <span style="color:#b00e23">(9)</span> Διὰ τοῦτο καὶ ἡμεῖς, ἀφʼ ἧς ἡμέρας
  ἠκούσαμεν, οὐ παυόμεθα ὑπὲρ ὑμῶν προσευχόμενοι καὶ αἰτούμενοι ἵνα πληρωθῆτε
  τὴν ἐπίγνωσιν τοῦ θελήματος αὐτοῦ ἐν πάσῃ σοφίᾳ καὶ συνέσει πνευματικῇ,
  <span style="color:#b00e23">(10)</span> περιπατῆσαι ἀξίως τοῦ κυρίου εἰς
  πᾶσαν ἀρεσκείαν ἐν παντὶ ἔργῳ ἀγαθῷ καρποφοροῦντες καὶ αὐξανόμενοι τῇ
  ἐπιγνώσει τοῦ θεοῦ, <span style="color:#b00e23">(11)</span> ἐν πάσῃ δυνάμει
  δυναμούμενοι κατὰ τὸ κράτος τῆς δόξης αὐτοῦ εἰς πᾶσαν ὑπομονὴν καὶ
  μακροθυμίαν μετὰ χαρᾶς, <span style="color:#b00e23">(12)</span>
  εὐχαριστοῦντες τῷ πατρὶ τῷ ἱκανώσαντι ὑμᾶς εἰς τὴν μερίδα τοῦ κλήρου τῶν
  ἁγίων ἐν τῷ φωτί, <span style="color:#b00e23">(13)</span> ὃς ἐρρύσατο ἡμᾶς ἐκ
  τῆς ἐξουσίας τοῦ σκότους καὶ μετέστησεν εἰς τὴν βασιλείαν τοῦ υἱοῦ τῆς ἀγάπης
  αὐτοῦ, <span style="color:#b00e23">(14)</span> ἐν ᾧ ἔχομεν τὴν ἀπολύτρωσιν,
  τὴν ἄφεσιν τῶν ἁμαρτιῶν· <span style="color:#b00e23">(15)</span> ὅς ἐστιν
  εἰκὼν τοῦ θεοῦ τοῦ ἀοράτου, πρωτότοκος πάσης κτίσεως, <span style=
  "color:#b00e23">(16)</span> ὅτι ἐν αὐτῷ ἐκτίσθη τὰ πάντα ἐν τοῖς οὐρανοῖς καὶ
  ἐπὶ τῆς γῆς, τὰ ὁρατὰ καὶ τὰ ἀόρατα, εἴτε θρόνοι εἴτε κυριότητες εἴτε ἀρχαὶ
  εἴτε ἐξουσίαι· τὰ πάντα διʼ αὐτοῦ καὶ εἰς αὐτὸν ἔκτισται· <span style=
  "color:#b00e23">(17)</span> καὶ αὐτός ἐστιν πρὸ πάντων καὶ τὰ πάντα ἐν αὐτῷ
  συνέστηκεν, <span style="color:#b00e23">(18)</span> καὶ αὐτός ἐστιν ἡ κεφαλὴ
  τοῦ σώματος τῆς ἐκκλησίας· ὅς ἐστιν ἀρχή, πρωτότοκος ἐκ τῶν νεκρῶν, ἵνα
  γένηται ἐν πᾶσιν αὐτὸς πρωτεύων, <span style="color:#b00e23">(19)</span> ὅτι
  ἐν αὐτῷ εὐδόκησεν πᾶν τὸ πλήρωμα κατοικῆσαι <span style=
  "color:#b00e23">(20)</span> καὶ διʼ αὐτοῦ ἀποκαταλλάξαι τὰ πάντα εἰς αὐτόν,
  εἰρηνοποιήσας διὰ τοῦ αἵματος τοῦ σταυροῦ αὐτοῦ, [διʼ αὐτοῦ] εἴτε τὰ ἐπὶ τῆς
  γῆς εἴτε τὰ ἐν τοῖς οὐρανοῖς· <span style="color:#b00e23">(21)</span> καὶ
  ὑμᾶς ποτε ὄντας ἀπηλλοτριωμένους καὶ ἐχθροὺς τῇ διανοίᾳ ἐν τοῖς ἔργοις τοῖς
  πονηροῖς— <span style="color:#b00e23">(22)</span> νυνὶ δὲ ἀποκατηλλάγητε ἐν
  τῷ σώματι τῆς σαρκὸς αὐτοῦ διὰ τοῦ θανάτου—παραστῆσαι ὑμᾶς ἁγίους καὶ ἀμώμους
  καὶ ἀνεγκλήτους κατενώπιον αὐτοῦ, <span style="color:#b00e23">(23)</span> εἴ
  γε ἐπιμένετε τῇ πίστει τεθεμελιωμένοι καὶ ἑδραῖοι καὶ μὴ μετακινούμενοι ἀπὸ
  τῆς ἐλπίδος τοῦ εὐαγγελίου οὗ ἠκούσατε, τοῦ κηρυχθέντος ἐν πάσῃ κτίσει τῇ ὑπὸ
  τὸν οὐρανόν, οὗ ἐγενόμην ἐγὼ Παῦλος διάκονος. <span style=
  "color:#b00e23">(24)</span> Νῦν χαίρω ἐν τοῖς παθήμασιν ὑπὲρ ὑμῶν, καὶ
  ἀνταναπληρῶ τὰ ὑστερήματα τῶν θλίψεων τοῦ Χριστοῦ ἐν τῇ σαρκί μου ὑπὲρ τοῦ
  σώματος αὐτοῦ, ὅ ἐστιν ἡ ἐκκλησία, <span style="color:#b00e23">(25)</span> ἧς
  ἐγενόμην ἐγὼ διάκονος κατὰ τὴν οἰκονομίαν τοῦ θεοῦ τὴν δοθεῖσάν μοι εἰς ὑμᾶς
  πληρῶσαι τὸν λόγον τοῦ θεοῦ, <span style="color:#b00e23">(26)</span> τὸ
  μυστήριον τὸ ἀποκεκρυμμένον ἀπὸ τῶν αἰώνων καὶ ἀπὸ τῶν γενεῶν,—νῦν δὲ
  ἐφανερώθη τοῖς ἁγίοις αὐτοῦ, <span style="color:#b00e23">(27)</span> οἷς
  ἠθέλησεν ὁ θεὸς γνωρίσαι τί τὸ πλοῦτος τῆς δόξης τοῦ μυστηρίου τούτου ἐν τοῖς
  ἔθνεσιν, ὅ ἐστιν Χριστὸς ἐν ὑμῖν, ἡ ἐλπὶς τῆς δόξης· <span style=
  "color:#b00e23">(28)</span> ὃν ἡμεῖς καταγγέλλομεν νουθετοῦντες πάντα
  ἄνθρωπον καὶ διδάσκοντες πάντα ἄνθρωπον ἐν πάσῃ σοφίᾳ, ἵνα παραστήσωμεν πάντα
  ἄνθρωπον τέλειον ἐν Χριστῷ· <span style="color:#b00e23">(29)</span> εἰς ὃ καὶ
  κοπιῶ ἀγωνιζόμενος κατὰ τὴν ἐνέργειαν αὐτοῦ τὴν ἐνεργουμένην ἐν ἐμοὶ ἐν
  δυνάμει.
  <h3 id="epistle_to_the_colossians2">2</h3><span style=
  "color:#b00e23">(1)</span> Θέλω γὰρ ὑμᾶς εἰδέναι ἡλίκον ἀγῶνα ἔχω ὑπὲρ ὑμῶν
  καὶ τῶν ἐν Λαοδικείᾳ καὶ ὅσοι οὐχ ἑόρακαν τὸ πρόσωπόν μου ἐν σαρκί,
  <span style="color:#b00e23">(2)</span> ἵνα παρακληθῶσιν αἱ καρδίαι αὐτῶν,
  συμβιβασθέντες ἐν ἀγάπῃ καὶ εἰς πᾶν πλοῦτος τῆς πληροφορίας τῆς συνέσεως, εἰς
  ἐπίγνωσιν τοῦ μυστηρίου τοῦ θεοῦ, Χριστοῦ, <span style=
  "color:#b00e23">(3)</span> ἐν ᾧ εἰσιν πάντες οἱ θησαυροὶ τῆς σοφίας καὶ
  γνώσεως ἀπόκρυφοι. <span style="color:#b00e23">(4)</span> τοῦτο λέγω ἵνα
  μηδεὶς ὑμᾶς παραλογίζηται ἐν πιθανολογίᾳ. <span style=
  "color:#b00e23">(5)</span> εἰ γὰρ καὶ τῇ σαρκὶ ἄπειμι, ἀλλὰ τῷ πνεύματι σὺν
  ὑμῖν εἰμι, χαίρων καὶ βλέπων ὑμῶν τὴν τάξιν καὶ τὸ στερέωμα τῆς εἰς Χριστὸν
  πίστεως ὑμῶν. <span style="color:#b00e23">(6)</span> Ὡς οὖν παρελάβετε τὸν
  Χριστὸν Ἰησοῦν τὸν κύριον, ἐν αὐτῷ περιπατεῖτε, <span style=
  "color:#b00e23">(7)</span> ἐρριζωμένοι καὶ ἐποικοδομούμενοι ἐν αὐτῷ καὶ
  βεβαιούμενοι τῇ πίστει καθὼς ἐδιδάχθητε, περισσεύοντες ἐν εὐχαριστίᾳ.
  <span style="color:#b00e23">(8)</span> Βλέπετε μή τις ὑμᾶς ἔσται ὁ συλαγωγῶν
  διὰ τῆς φιλοσοφίας καὶ κενῆς ἀπάτης κατὰ τὴν παράδοσιν τῶν ἀνθρώπων, κατὰ τὰ
  στοιχεῖα τοῦ κόσμου καὶ οὐ κατὰ Χριστόν· <span style=
  "color:#b00e23">(9)</span> ὅτι ἐν αὐτῷ κατοικεῖ πᾶν τὸ πλήρωμα τῆς θεότητος
  σωματικῶς, <span style="color:#b00e23">(10)</span> καὶ ἐστὲ ἐν αὐτῷ
  πεπληρωμένοι, ὅς ἐστιν ἡ κεφαλὴ πάσης ἀρχῆς καὶ ἐξουσίας, <span style=
  "color:#b00e23">(11)</span> ἐν ᾧ καὶ περιετμήθητε περιτομῇ ἀχειροποιήτῳ ἐν τῇ
  ἀπεκδύσει τοῦ σώματος τῆς σαρκός, ἐν τῇ περιτομῇ τοῦ Χριστοῦ, <span style=
  "color:#b00e23">(12)</span> συνταφέντες αὐτῷ ἐν τῷ βαπτισμῷ, ἐν ᾧ καὶ
  συνηγέρθητε διὰ τῆς πίστεως τῆς ἐνεργείας τοῦ θεοῦ τοῦ ἐγείραντος αὐτὸν ἐκ
  νεκρῶν· <span style="color:#b00e23">(13)</span> καὶ ὑμᾶς νεκροὺς ὄντας ἐν
  τοῖς παραπτώμασιν καὶ τῇ ἀκροβυστίᾳ τῆς σαρκὸς ὑμῶν, συνεζωοποίησεν ὑμᾶς σὺν
  αὐτῷ· χαρισάμενος ἡμῖν πάντα τὰ παραπτώματα, <span style=
  "color:#b00e23">(14)</span> ἐξαλείψας τὸ καθʼ ἡμῶν χειρόγραφον τοῖς δόγμασιν
  ὃ ἦν ὑπεναντίον ἡμῖν, καὶ αὐτὸ ἦρκεν ἐκ τοῦ μέσου προσηλώσας αὐτὸ τῷ σταυρῷ·
  <span style="color:#b00e23">(15)</span> ἀπεκδυσάμενος τὰς ἀρχὰς καὶ τὰς
  ἐξουσίας ἐδειγμάτισεν ἐν παρρησίᾳ, θριαμβεύσας αὐτοὺς ἐν αὐτῷ. <span style=
  "color:#b00e23">(16)</span> Μὴ οὖν τις ὑμᾶς κρινέτω ἐν βρώσει ἢ ἐν πόσει ἢ ἐν
  μέρει ἑορτῆς ἢ νουμηνίας ἢ σαββάτων, <span style="color:#b00e23">(17)</span>
  ἅ ἐστιν σκιὰ τῶν μελλόντων, τὸ δὲ σῶμα τοῦ Χριστοῦ. <span style=
  "color:#b00e23">(18)</span> μηδεὶς ὑμᾶς καταβραβευέτω θέλων ἐν ταπεινοφροσύνῃ
  καὶ θρησκείᾳ τῶν ἀγγέλων, ἃ ἑόρακεν ἐμβατεύων, εἰκῇ φυσιούμενος ὑπὸ τοῦ νοὸς
  τῆς σαρκὸς αὐτοῦ, <span style="color:#b00e23">(19)</span> καὶ οὐ κρατῶν τὴν
  κεφαλήν, ἐξ οὗ πᾶν τὸ σῶμα διὰ τῶν ἁφῶν καὶ συνδέσμων ἐπιχορηγούμενον καὶ
  συμβιβαζόμενον αὔξει τὴν αὔξησιν τοῦ θεοῦ. <span style=
  "color:#b00e23">(20)</span> Εἰ ἀπεθάνετε σὺν Χριστῷ ἀπὸ τῶν στοιχείων τοῦ
  κόσμου, τί ὡς ζῶντες ἐν κόσμῳ δογματίζεσθε· <span style=
  "color:#b00e23">(21)</span> Μὴ ἅψῃ μηδὲ γεύσῃ μηδὲ θίγῃς, <span style=
  "color:#b00e23">(22)</span> ἅ ἐστιν πάντα εἰς φθορὰν τῇ ἀποχρήσει, κατὰ τὰ
  ἐντάλματα καὶ διδασκαλίας τῶν ἀνθρώπων; <span style=
  "color:#b00e23">(23)</span> ἅτινά ἐστιν λόγον μὲν ἔχοντα σοφίας ἐν
  ἐθελοθρησκίᾳ καὶ ταπεινοφροσύνῃ καὶ ἀφειδίᾳ σώματος, οὐκ ἐν τιμῇ τινι πρὸς
  πλησμονὴν τῆς σαρκός.
  <h3 id="epistle_to_the_colossians3">3</h3><span style=
  "color:#b00e23">(1)</span> Εἰ οὖν συνηγέρθητε τῷ Χριστῷ, τὰ ἄνω ζητεῖτε, οὗ ὁ
  Χριστός ἐστιν ἐν δεξιᾷ τοῦ θεοῦ καθήμενος· <span style=
  "color:#b00e23">(2)</span> τὰ ἄνω φρονεῖτε, μὴ τὰ ἐπὶ τῆς γῆς, <span style=
  "color:#b00e23">(3)</span> ἀπεθάνετε γάρ, καὶ ἡ ζωὴ ὑμῶν κέκρυπται σὺν τῷ
  Χριστῷ ἐν τῷ θεῷ· <span style="color:#b00e23">(4)</span> ὅταν ὁ Χριστὸς
  φανερωθῇ, ἡ ζωὴ ὑμῶν, τότε καὶ ὑμεῖς σὺν αὐτῷ φανερωθήσεσθε ἐν δόξῃ.
  <span style="color:#b00e23">(5)</span> Νεκρώσατε οὖν τὰ μέλη τὰ ἐπὶ τῆς γῆς,
  πορνείαν, ἀκαθαρσίαν, πάθος, ἐπιθυμίαν κακήν, καὶ τὴν πλεονεξίαν ἥτις ἐστὶν
  εἰδωλολατρία, <span style="color:#b00e23">(6)</span> διʼ ἃ ἔρχεται ἡ ὀργὴ τοῦ
  θεοῦ ἐπὶ τοὺς υἱοὺς τῆς ἀπειθείας· <span style="color:#b00e23">(7)</span> ἐν
  οἷς καὶ ὑμεῖς περιεπατήσατέ ποτε ὅτε ἐζῆτε ἐν τούτοις· <span style=
  "color:#b00e23">(8)</span> νυνὶ δὲ ἀπόθεσθε καὶ ὑμεῖς τὰ πάντα, ὀργήν, θυμόν,
  κακίαν, βλασφημίαν, αἰσχρολογίαν ἐκ τοῦ στόματος ὑμῶν· <span style=
  "color:#b00e23">(9)</span> μὴ ψεύδεσθε εἰς ἀλλήλους· ἀπεκδυσάμενοι τὸν
  παλαιὸν ἄνθρωπον σὺν ταῖς πράξεσιν αὐτοῦ, <span style=
  "color:#b00e23">(10)</span> καὶ ἐνδυσάμενοι τὸν νέον τὸν ἀνακαινούμενον εἰς
  ἐπίγνωσιν κατʼ εἰκόνα τοῦ κτίσαντος αὐτόν, <span style=
  "color:#b00e23">(11)</span> ὅπου οὐκ ἔνι Ἕλλην καὶ Ἰουδαῖος, περιτομὴ καὶ
  ἀκροβυστία, βάρβαρος, Σκύθης, δοῦλος, ἐλεύθερος, ἀλλὰ τὰ πάντα καὶ ἐν πᾶσιν
  Χριστός. <span style="color:#b00e23">(12)</span> Ἐνδύσασθε οὖν ὡς ἐκλεκτοὶ
  τοῦ θεοῦ, ἅγιοι καὶ ἠγαπημένοι, σπλάγχνα οἰκτιρμοῦ, χρηστότητα,
  ταπεινοφροσύνην, πραΰτητα, μακροθυμίαν, <span style=
  "color:#b00e23">(13)</span> ἀνεχόμενοι ἀλλήλων καὶ χαριζόμενοι ἑαυτοῖς ἐάν
  τις πρός τινα ἔχῃ μομφήν· καθὼς καὶ ὁ κύριος ἐχαρίσατο ὑμῖν οὕτως καὶ ὑμεῖς·
  <span style="color:#b00e23">(14)</span> ἐπὶ πᾶσιν δὲ τούτοις τὴν ἀγάπην, ὅ
  ἐστιν σύνδεσμος τῆς τελειότητος. <span style="color:#b00e23">(15)</span> καὶ
  ἡ εἰρήνη τοῦ Χριστοῦ βραβευέτω ἐν ταῖς καρδίαις ὑμῶν, εἰς ἣν καὶ ἐκλήθητε ἐν
  ἑνὶ σώματι· καὶ εὐχάριστοι γίνεσθε. <span style="color:#b00e23">(16)</span> ὁ
  λόγος τοῦ Χριστοῦ ἐνοικείτω ἐν ὑμῖν πλουσίως ἐν πάσῃ σοφίᾳ· διδάσκοντες καὶ
  νουθετοῦντες ἑαυτοὺς ψαλμοῖς, ὕμνοις, ᾠδαῖς πνευματικαῖς ἐν χάριτι, ᾄδοντες
  ἐν ταῖς καρδίαις ὑμῶν τῷ θεῷ· <span style="color:#b00e23">(17)</span> καὶ πᾶν
  ὅ τι ἐὰν ποιῆτε ἐν λόγῳ ἢ ἐν ἔργῳ, πάντα ἐν ὀνόματι κυρίου Ἰησοῦ,
  εὐχαριστοῦντες τῷ θεῷ πατρὶ διʼ αὐτοῦ. <span style=
  "color:#b00e23">(18)</span> Αἱ γυναῖκες, ὑποτάσσεσθε τοῖς ἀνδράσιν, ὡς ἀνῆκεν
  ἐν κυρίῳ. <span style="color:#b00e23">(19)</span> οἱ ἄνδρες, ἀγαπᾶτε τὰς
  γυναῖκας καὶ μὴ πικραίνεσθε πρὸς αὐτάς. <span style=
  "color:#b00e23">(20)</span> Τὰ τέκνα, ὑπακούετε τοῖς γονεῦσιν κατὰ πάντα,
  τοῦτο γὰρ εὐάρεστόν ἐστιν ἐν κυρίῳ. <span style="color:#b00e23">(21)</span>
  οἱ πατέρες, μὴ ἐρεθίζετε τὰ τέκνα ὑμῶν, ἵνα μὴ ἀθυμῶσιν. <span style=
  "color:#b00e23">(22)</span> οἱ δοῦλοι, ὑπακούετε κατὰ πάντα τοῖς κατὰ σάρκα
  κυρίοις, μὴ ἐν ὀφθαλμοδουλίαις, ὡς ἀνθρωπάρεσκοι, ἀλλʼ ἐν ἁπλότητι καρδίας,
  φοβούμενοι τὸν κύριον. <span style="color:#b00e23">(23)</span> ὃ ἐὰν ποιῆτε,
  ἐκ ψυχῆς ἐργάζεσθε, ὡς τῷ κυρίῳ καὶ οὐκ ἀνθρώποις, <span style=
  "color:#b00e23">(24)</span> εἰδότες ὅτι ἀπὸ κυρίου ἀπολήμψεσθε τὴν
  ἀνταπόδοσιν τῆς κληρονομίας· τῷ κυρίῳ Χριστῷ δουλεύετε· <span style=
  "color:#b00e23">(25)</span> ὁ γὰρ ἀδικῶν κομίσεται ὃ ἠδίκησεν, καὶ οὐκ ἔστιν
  προσωπολημψία.
  <h3 id="epistle_to_the_colossians4">4</h3><span style=
  "color:#b00e23">(1)</span> οἱ κύριοι, τὸ δίκαιον καὶ τὴν ἰσότητα τοῖς δούλοις
  παρέχεσθε, εἰδότες ὅτι καὶ ὑμεῖς ἔχετε κύριον ἐν οὐρανῷ. <span style=
  "color:#b00e23">(2)</span> Τῇ προσευχῇ προσκαρτερεῖτε, γρηγοροῦντες ἐν αὐτῇ
  ἐν εὐχαριστίᾳ, <span style="color:#b00e23">(3)</span> προσευχόμενοι ἅμα καὶ
  περὶ ἡμῶν, ἵνα ὁ θεὸς ἀνοίξῃ ἡμῖν θύραν τοῦ λόγου, λαλῆσαι τὸ μυστήριον τοῦ
  Χριστοῦ, διʼ ὃ καὶ δέδεμαι, <span style="color:#b00e23">(4)</span> ἵνα
  φανερώσω αὐτὸ ὡς δεῖ με λαλῆσαι. <span style="color:#b00e23">(5)</span> Ἐν
  σοφίᾳ περιπατεῖτε πρὸς τοὺς ἔξω, τὸν καιρὸν ἐξαγοραζόμενοι. <span style=
  "color:#b00e23">(6)</span> ὁ λόγος ὑμῶν πάντοτε ἐν χάριτι, ἅλατι ἠρτυμένος,
  εἰδέναι πῶς δεῖ ὑμᾶς ἑνὶ ἑκάστῳ ἀποκρίνεσθαι. <span style=
  "color:#b00e23">(7)</span> Τὰ κατʼ ἐμὲ πάντα γνωρίσει ὑμῖν Τυχικὸς ὁ ἀγαπητὸς
  ἀδελφὸς καὶ πιστὸς διάκονος καὶ σύνδουλος ἐν κυρίῳ, <span style=
  "color:#b00e23">(8)</span> ὃν ἔπεμψα πρὸς ὑμᾶς εἰς αὐτὸ τοῦτο ἵνα γνῶτε τὰ
  περὶ ἡμῶν καὶ παρακαλέσῃ τὰς καρδίας ὑμῶν, <span style=
  "color:#b00e23">(9)</span> σὺν Ὀνησίμῳ τῷ πιστῷ καὶ ἀγαπητῷ ἀδελφῷ, ὅς ἐστιν
  ἐξ ὑμῶν· πάντα ὑμῖν γνωρίσουσιν τὰ ὧδε. <span style=
  "color:#b00e23">(10)</span> Ἀσπάζεται ὑμᾶς Ἀρίσταρχος ὁ συναιχμάλωτός μου,
  καὶ Μᾶρκος ὁ ἀνεψιὸς Βαρναβᾶ (περὶ οὗ ἐλάβετε ἐντολάς, ἐὰν ἔλθῃ πρὸς ὑμᾶς
  δέξασθε αὐτόν), <span style="color:#b00e23">(11)</span> καὶ Ἰησοῦς ὁ
  λεγόμενος Ἰοῦστος, οἱ ὄντες ἐκ περιτομῆς, οὗτοι μόνοι συνεργοὶ εἰς τὴν
  βασιλείαν τοῦ θεοῦ, οἵτινες ἐγενήθησάν μοι παρηγορία. <span style=
  "color:#b00e23">(12)</span> ἀσπάζεται ὑμᾶς Ἐπαφρᾶς ὁ ἐξ ὑμῶν, δοῦλος Χριστοῦ,
  πάντοτε ἀγωνιζόμενος ὑπὲρ ὑμῶν ἐν ταῖς προσευχαῖς, ἵνα σταθῆτε τέλειοι καὶ
  πεπληροφορημένοι ἐν παντὶ θελήματι τοῦ θεοῦ. <span style=
  "color:#b00e23">(13)</span> μαρτυρῶ γὰρ αὐτῷ ὅτι ἔχει πολὺν πόνον ὑπὲρ ὑμῶν
  καὶ τῶν ἐν Λαοδικείᾳ καὶ τῶν ἐν Ἱεραπόλει. <span style=
  "color:#b00e23">(14)</span> ἀσπάζεται ὑμᾶς Λουκᾶς ὁ ἰατρὸς ὁ ἀγαπητὸς καὶ
  Δημᾶς. <span style="color:#b00e23">(15)</span> ἀσπάσασθε τοὺς ἐν Λαοδικείᾳ
  ἀδελφοὺς καὶ Νύμφαν καὶ τὴν κατʼ οἶκον αὐτῆς ἐκκλησίαν. <span style=
  "color:#b00e23">(16)</span> καὶ ὅταν ἀναγνωσθῇ παρʼ ὑμῖν ἡ ἐπιστολή, ποιήσατε
  ἵνα καὶ ἐν τῇ Λαοδικέων ἐκκλησίᾳ ἀναγνωσθῇ, καὶ τὴν ἐκ Λαοδικείας ἵνα καὶ
  ὑμεῖς ἀναγνῶτε. <span style="color:#b00e23">(17)</span> καὶ εἴπατε Ἀρχίππῳ·
  Βλέπε τὴν διακονίαν ἣν παρέλαβες ἐν κυρίῳ, ἵνα αὐτὴν πληροῖς. <span style=
  "color:#b00e23">(18)</span> Ὁ ἀσπασμὸς τῇ ἐμῇ χειρὶ Παύλου. μνημονεύετέ μου
  τῶν δεσμῶν. ἡ χάρις μεθʼ ὑμῶν.
</body>
</html>
